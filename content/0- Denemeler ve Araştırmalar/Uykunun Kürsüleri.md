Şöyle söylüyor Münzevi:

Severim insanlar uyuyorken uyanık olmayı ve dolaşmayı gecenin karanlığında. Ay ışığının altında dolaşmak şevk verir sarsılmaktan yoksun olan ruhuma.

Sahiden, nasıl dolaşabilirdim ki, ruhum sarsılsaydı gecenin karanlığında? Sahiden, nasıl sevebilirdim ki, insanlarla beraber uyumak doğru gelseydi ruhuma?

Tatlıdır uykunun kürsüleri. ‘Biraz daha uyu,’ diyerek vaaz verir insana. Ne fayda karşısında direnmek? Vaiz önünde sonunda deli damgası vurur kürsüsünde ona karşı çıkana.

Ah, yalnızlık: Buymuş insanın tehlikesi. Kendi kendiyle dolaşmak tehlikeli gelirmiş insanın ruhuna. Kötüymüş insanın doğası — ve yalnızlık çıkarırmış bu doğayı ortaya!

Hakaret ediyor vaiz münzevilere: Onlar uğratacakmış insanlığı sevgisizliğe! Yıkma istemi görülüyormuş t i n l e r i n d e, sevgi kırıntısı bulunmuyormuş içlerinde, t i k s i n t i l e r i n d e n bulaşmışlar münzeviliğe ve hayvanların arasındaymış gibi dolaşıyorlarmış i n s a n l a r ı n içlerinde!

Üstün görüyorlarmış kendilerini, ‘asillik’ diyerek benimsiyorlarmış egoizmi, aşağılıyorlarmış uyuyan fertleri ve hayvandan farksızmış gözlerinde o fertlerin t e z a h ü r l e r i.

Bir türlü susmak bilmiyoruz vaiz, münzeviler değilmiş hiçbir “erdem”e haiz. Onlar hiçbir zaman olamayacakmış “aziz” çünkü münzevilikleri değilmiz “caiz” ve bulundukları durumsa şöyleymiş: “Tamamıyla âciz.” Ah, kardeşlerim, retorik yapmaktan öteye geçemiyor şu “vaiz”.

“Karanlık, ruhun kötülüğünü açığa çıkarır” diyor şimdi de. Kötü olan nedir diye soruyor ona talebe. Gerçeğin bilgisini öğrenmek istiyor talebe ancak vaiz uyuklamaya başlıyor aniden k ü r s ü d e.

Ah, kardeşlerim, uykunun kürsüleri tatlıdır sahiden! Uykusuzluğa tepkisi uykudur cevap bile vermeden. “Nasıl iyi uyuyabiliriz?” diye soru geldi aniden bir talebeden, uykusundan kalktı vaiz aniden etkilenip o cümleden.

“Zor iştir uyumak. Tüm gün uyanık kalmak gerekir.” dedi vaiz ona cevaben. “Gece uyumayanlardan da uzak durmak gerekir” dedi ilaveten. “Aşağılamalısınız her gün geceleri ayakta olanları yeniden, tiksinmelisiniz ve nefret etmelisiniz geceleri ayakta olan münzevilerden.”

“Zor iştir uyumak. Aşağılamak gerekir uyumayanları tüm gün boyunca. Nasıl ayakta kalıp uyumazlar tatlı olan şu uykunun karşısında? Hayır, kötü olanı isterler ve yürürler acının arkasında; tatlı olan uykuyu reddederler gereksiz bir takıntıyla! “

Ah, kardeşlerim, ne kadar da gürültü ve vızıltı duyuluyor vaizin sözlerinde? Gerçeğin bilgisini istiyoruz ama uyuklamaya başlıyor uykunun kürsüsünde. Kelimelerle oynuyor ve takıntı diyor gerçeğin kendisine, gerçek kelimesini duyduğu an yine kendinden geçiyor kürsüsünde.

Pek çok şey biliyor uyku hakkında bu vaiz! Gerçeğin kendisine de keşke olabilseydi haiz. Ancak fazla konuşmayalım, uyusun artık bu vaiz; nihayetinde, uyku hususunda fâik ve âkif…