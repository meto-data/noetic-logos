Araştırmayı “Devletler Nasıl Yönetilmelidir?” ve “Machiavelli’nin Yönetim Anlayışının Eleştirisi” olarak ikiye ayırmak uygun görüldü. Son kısımda Machiavelli’nin hükümdarını Sokrates’in yöneticisi ile mukayese etmeyi ve bunun dışında etik bağlamda da eleştiri yapmayı uygun gördüm. Araştırma yalnızca Machiavelli’nin Hükümdar’ı ile sınırlı tutulduğu için Machiavelli’nin genel görüşlerine değil, Hükümdar kitabı bağlamındaki görüşlerine eleştiri getirildi.

# **Devletler Nasıl Yönetilmelidir?**

## **Sosyokültürel Durum Tespiti**

Machiavelli’nin Hükümdar’ında bir devleti başarıyla işgal ettikten sonra iktidarı uzun süre ayakta tutmaya yönelik üç farklı öneri sunulur. **Bu öneriler her devlete uyarlanamayacağı için devletin sosyokültürel durumunun bilinmesi gerekir.**

Bu devletleri ılımlı düzeyde hürriyet sahibi, radikal düzeyde hürriyet sahibi ve hükümdarın buyruğu altındakiler olarak üçe ayırmayı uygun gördüm.

**A) Ilımlı Düzeyde Hürriyet Sahibi Devletler**  
Bu devletlerde hürriyet gibi fikirler var olmakla birlikte devletin insanları bu fikirleri radikal düzeyde içselleştirmemiştir. Hükümdar, bu tür devletleri yönetmek istiyorsa, bu fikirlerin büyüyerek devletin insanlarını tesiri altına almasına izin vermemelidir. Bu sebeple hürriyet fikrini ortaya çıkarabilecek eylemlerden kaçınmalıdır. Bu da ancak hükümdarın yönetmek istediği halktan güvendiği kişileri seçerek başa getirmesi ile mümkün hâle gelebilir. Aksi taktirde görünüşte kendisi yönetmeye kalkarsa o halkın hürriyet fikri kuvvetlenmeye başlayacaktır. Bu nedenle hükümdar, o devleti yönetmek istiyorsa bir nevi kukla-yönetici grubu seçmelidir kendisine. Aslen yöneten hükümdar olmasına rağmen, görünüşte o kukla yöneticiler yönetiyor gibi gözükecektir. Ayriyeten tıpkı Osmanlı Devleti’nin Batı topraklarına karşı uyguladığı istimalet politikası izlenmelidir bu tür devletlere karşı. Eğer bu devletlerin fikrî ve dinî özgürlüğü kısıtlanmaya başlanılırsa, can ve mal güvenlikleri sağlanamazsa, yaşam kuralları değiştirilmeye zorlanırsa, işte o zaman hürriyet ve özgürlük fikirleri radikal düzeye ulaşmaya başlayacaktır (Machiavelli, 2022: 7, 18).

**B) Radikal Düzeyde Hürriyet Sahibi Devletler**

Bu devletler öyle devletlerdir ki, hürriyet ve özgürlük fikirleri onların damarlarına işlemiştir. Bu devletleri işgal edip saygı duyulan yöneticileri öldürmenin bile kendi başına bir faydası yoktur. Hükümdar, bu tür devletleri yönetmek istiyorsa, o devletin birçok kentini yıkmaktan başka seçeneği yoktur. Bu tür devletlerde ne kadar iyilik yapılırsa yapılsın, ne kadar zaman geçerse geçsin, hürriyet düşüncelerinde en ufak bir azalma olmaz; çünkü bu düşünce onlarda kökleşmiş vaziyettedir. Halkın özümsediği hürriyet ve yaşam biçimini yalnızca yakıp yıkarak ortadan kaldırabilir hükümdar. Machiavelli bu fikrini şöyle dile getirir: _“Çünkü gerçekten sahiplenebilmek için yakıp yıkmaktan başka çare de yoktur. Ve özgürce yaşamaya alışık bir kenti ele geçiren biri eğer o kenti yakıp yıkmazsa, kendisi o kent tarafından yakılıp yıkılmayı bekliyor demektir.”_ (Machiavelli, 2022:19).

**C) Hükümdarın Buyruğu Altında Yaşayan Devletler**  
Bu devletler hükümdarın emri altında yaşamaya alışkın devletlerdir. Bu devletlerin çoğunda hürriyet, özgürlük gibi düşünceler fitillenmeyi bırak ortaya bile çıkmamıştır. Eğer itaat ettikleri hükümdarın soyu tükenecek duruma gelirse, bu halk kendi başına karar alma yetisine ve hürriyet fikrine sahip olmadığı için ne yapacağını bilemez bir vaziyette olacak; hem kendilerine bir hükümdar seçmekte zorlanacaklar hem de işgal eden hükümdara karşı silaha başvurmakta tereddüt edeceklerdir. Böylelikle bu devletler kolayca işgal edilebilecek ve hükümdar işgal sonrasında iktidarını kolayca koruyabilecektir (Machiavelli, 2022: 19–20).

## **Yöneticinin Yazgıya Güvenmemesi ve Şiddete Hazır Olması**

Yönetici iktidarda kalmak istiyorsa yazgıya olabildiğince az güvenmelidir. Her daim öz kuvvetini ve becerisini ön planda tutmalı, planlarını da ona göre yapmalıdır. Yazgı hükümdarın önüne ne sunarsa sunsun, eğer hükümdarın öz becerisi yoksa yazgının sunduğu kaynakları düzgün bir şekilde kullanamayacaktır (Machiavelli, 2022: 20–21).

Machiavelli’ye göre hiçbir şey çok tartışılan, sonucu belirsiz ve uygulaması tehlikeli düzenlemeler kadar tehlikeli olmadığından, hükümdarın yenilikçi eylemlerde bulunmamasını, köklerinden tutunarak bilindik olandan ilerlemesi gerektiğini savunur. “_Çünkü insanlar yeni olan işlere, eğer daha önce denenmemiş ise kuşku ile bakarlar.”_ (Machiavelli, 2022: 22). Yeni bir düzen kurmak demek, eski düzenin savunucularını kendine düşman etmek demektir. Yanımızda olan yenilik yanlılarına gelince, yenilik düşüncesi o kişilerde kuvvetli olmadığı için davalarında istekli olmayacaklardır. Bu durumda, hükümdar illa yenilik yapmakta diretiyorsa bunu zor kullanarak yapmalıdır. Zor kullanarak tek tük başarısızlıklar elde etse bile, istisnai durumlar haricinde zor kullanmadığı takdirde hiçbir başarı elde edemeyecektir (Machiavelli, 2022: 22–23). İstisnai durumlara değinirsek, eğer yenilik getirmek istediği halk köklerine sıkıca bağlı değilse onları yeniliğe inandırabilme olasılığı yüksektir. Eğer inandırabilirse, o zaman şiddete başvurmasına gerek kalmaz ama yine de şiddete başvurmaya hazır olması gerekir. Machiavelli bu durumu şöyle aktarır: _“Halkı bir fikre inandırmak kolay, ancak o fikre bağlanmalarını sağlamak zordur. Bu nedenle her zaman inandıklarından uzaklaşacakları vakit zor kullanıp geri dönmelerini sağlamak için gerekli düzeneği kurmak gerekir.”_ (Machiavelli, 2022: 23).

## **Yöneticinin İkiyüzlülüğü ve Ölçülülüğü**

Halkı bir fikre ve görünüşe inandırmak ziyadesiyle kolaydır, ancak bu fikri içselleştirmelerini sağlamaksa bir hayli zordur. Bu bağlamda, hükümdarın görünüşte merhametli, sadık, insancıl, dürüst ve dindar gözükmesi elzemdir. Hükümdar, kendisini halkın nasıl görmesini istiyorsa öyle göstermelidir. Gerçek kişiliğine gelince, gerçek kişiliğini pek az kişi bilecektir. Bu ikiyüzlülüğü devam ettirebilmek için hükümdarın ağzından bu niteliklere aykırı hiçbir şeyi kaçırmaması son derece önemlidir. Hükümdarın bu beş niteliğe sahip olması tehlikeli, ancak onları sahipmiş gibi görünmesiyse yararlıdır. Hükümdar yeri geldiğinde ruh kıvraklığına sahip olmalıdır. Yani, amacı için, yapabiliyorsa iyilikten uzaklaşmasın, ama gerektiğinde kötülük yapmayı da, erdemsiz bir şekilde davranmayı da bilsin (Machiavelli, 2022:68).

Aynı şekilde, cömert görünmek de yönetici için önemlidir, ancak cömert görünüyor diye cömert davranmak zorunda değildir. Devletin gelirleri hükümdarın geliri, yurttaşın geliri ve bunların dışında kalan gelirler olmak üzere üçe ayrılır. Hükümdar kendisinin ve yurttaşının gelirini cömertlik adı altında harcarsa kendisini ve yurttaşını batırır. Hükümdar bu iki gelirde cimri, buna mukabil bu gelirlerin dışında kalanlarda cömert olmalıdır. Söz gelimi, bir kenti yağmaladıktan sonra elde edilen gelirleri cömertçe dağıtmalıdır bir hükümdar. Hükümdara yalnızca kendi malını ve yurttaşının malını çarçur etmek zarar verir (Machiavelli, 2022: 60–62).

Hükümdar tıpkı cömertlikte olduğu gibi, merhametli birisi olarak bilinmeyi istemeli ancak uyruğunu ve onların iktidara bağlılığını sağlamak için zalim olmaktan çekinmemelidir. _“Hükümdar, insancıl davranışıyla sakınganlığını dengeleyip kimi zaman acımasız, kimi zaman merhametli olmalı; ancak kendine çok güvenip umursamaz, aşırı güvensiz görünüp çekilmez biri olmamalıdır.”_ (Machiavelli, 2022: 63). Hükümdar sevilecek biri olmaktansa korkulacak biri olmayı yeğ tutmalıdır. Ancak korku salmayı öyle ölçütlerle yapmalı ki, sevgi kazanamıyorsa nefret de kazanmamalı; zira, korkulacak biri olmakla nefret edilmeyecek biri olmak birlikte var olabilir. Bu bağlamda hükümdar yurttaşının malına, hakkına, ailesinin ırzına göz dikmezse, nefret kazanmadan da korku salabilir. Ola ki göz dikecekse, o zaman sağlam bir gerekçeye dayanarak bunu yapmalıdır (Machiavelli, 2022: 63–64). Bunun yanı sıra, halkı kendinden nefret ettirecek bir durum varsa, bunu hükümdarın değil, hükümdarın emrinde olan yargı kanallarının yapması gerekir. Hükümdarın nefret kazandıran işleri başkalarına yaptırması gerekir. Kendisinin sevimli olan işleri yapmasında fayda vardır (Machiavelli, 2022: 72).

Hükümdarın yanında olan kişilere gelince, bunlara ve bu kişilerin yakınlarına kötülük ve haksızlık yapmaktan kaçınmalı; onları kırmamak için dikkat gösterilmelidir. Ola ki dikkat gösterilmezse, bu kişilerin en ufak bir fırsatta hükümdarı devirmek için gerekçeleri olacaktır (Machiavelli, 2022: 76–77).

## **İktidarı Kazanmak ve Korumak Bağlamında Şiddet Unsurunun Kullanımı**

Şiddet unsuru kullanımı iki şekilde gerçekleşebilir. Bunlardan biri şiddeti iyilik için kullanmak öbürü ise kötülük için kullanmaktır.

İlk grubun şiddeti iyilik amacıyla kullanmasıyla beraber Tanrı katında ve halk karşısında haklılık gerekçeleri bulunacaktır. İlk gruptaki hükümdar eğer şiddet uygulayacaksa, bunu iyice hesap etmeli ve ölçülü bir şekilde, tekrara düşmeden bir çırpıda uygulamalıdır. Böylelikle halkın güvenini sağlamanın yanı sıra onların kalplerini de kazanacaktır, çünkü meşru denilebilecek bir gerekçesiyle bu şiddeti uygulayacaktır (Machiavelli, 2022: 36).

İkinci gruba gelince, bu kişiler halk tarafından kötü olarak anılan amaçlar dâhilinde şiddet uyguladıkları ve bu şiddette ölçüsüz oldukları için halk kendisini sürekli baskı altında hissederek hükümdara olan güvenini ve sevgisini kaybeder. Böyle bir hükümdarın yaptığı iyilikler de mâna ifade etmez, çünkü halk bu iyiliğin isteksiz bir şekilde yapıldığını düşünecektir. Machiavelli’nin ‘iyi’den kastettiği iyilik perisi gibi bir iyilik değildir. Her yerde iyilik perisi gibi davranan hükümdar zamanla yıkıma uğrar. Hükümdarın ayakta kalabilmesi için ‘iyi’ olması değil, iyiliği yerine göre kullanabilmesi ve hatta görünüşte iyi olması gereklidir (Machiavelli, 2022: 36, 59).

Bu grubun dışındaki bir hükümdar, şiddet unsuru kullanmadan da halkın güvenini kazanarak iktidarda kalabilir. Burada şöyle bir gözlem yatar: Seçkinler ezmek, halk ise ezilmemek ister. Hükümdar, istisnai durumlar haricinde seçkinleri dilediği gibi saltanata getirebilir ya da saltanattan indirebilir. Ancak hükümdar ne yaparsa yapsın halk ile yaşamaya mecbur olduğu gerçeğini değiştiremez. Bu durumda hükümdar elinden geldiğince halkı koruyup kollamalı, halkı seçkinlere ezdirmemelidir. Eğer bunları yapmayarak halkının zulmedilmesine, ezilmesine, baskıya maruz kalmasına göz yumarsa, halkı ona güvenmemeye ve ona olan desteğini çekmeye başlar (Machiavelli, 2022: 37–39).

## **Hükümdar Bakanlarını Nasıl Seçmeli?**

Hükümdarın akıllı olup olmadığı çevresindeki kişilerden belli olacağı için, hükümdarın kendisine bakan seçmesi oldukça elzemdir. Her işte en çok kendisini düşünen ve kendi yararını gözeten bir bakan hükümdarın işine yaramaz. Bu bakan hükümdara değil, kendi çıkarına bağımlıdır ve son derece doyumsuzdur. Birinin devletini elinde tutan kişi asla kendisini düşünmemeli; düşüneceği tek şey hükümdarı olmalı, hükümdarının çıkarına aykırı olan hiçbir şeyi düşünmemelidir. Bakanı elinde tutmak ve ihanetini engellemek içinse, bakanı öyle görevlere getirmeli ki daha fazlasını istemeyerek görevini kaybetmekten korksun; öyle onurlandırmalı ve zenginleştirmeli ki, daha fazlasına göz koymasın. İşte böyle olursa birbirlerine güvenebilirler (Machiavelli, 2022: 88–89).

## **Hükümdar Kararlarını Nasıl Almalı?**

Sağduyulu bir hükümdar sarayına bilge insanları almalı ve yalnızca kendi sorduğu sorularla ilgili konuşup gerçeği söylemelerine izin vermelidir. Onların fikirlerini alıp her şey hakkında bilgi edindikten sonra da kendi başına tefekkür edip karar vermelidir. Onlarla toplu olarak ve teker teker görüştüğünde öyle davranmalı ki, ne kadar özgürce konuşulursa o kadar çok söylediklerinin kabul edileceğine herkes inanmalı. Bunun dışında kimseyi dinlememeli, alınmış kararları kovalamalı ve kararlarında inatçı olmalıdır. Hükümdar sürekli karar değiştirirse zamanla saygınlığını yitirir (Machiavelli, 2022: 90–91).

# **Machiavelli’nin Yönetim Anlayışının Eleştirisi**

Machiavelli’nin Hükümdar ve Söylevler adlı kitabında iki farklı kişilik göze çarpmaktadır. Hükümdar’da Machiavelli siyasi ahlâkı araçsal bir değere indirgerken Söylevler’de yasalar, iyilik, adalet gibi değerlerin kalıcılığını ve amaçlılığını savunur (Kesgin, 2015: 107). Hükümdar adlı eserde ülkesinin bir an önce bağımsızlığını kazanabilmesi için bir çırpıda heyecanla ve tutkuyla öğütler veren, hatta kendini bu ‘ütopik’ ülküye adeta kaptıran bir Machiavelli ile, buna mukabil Söylevler’de ise derin bir incelemenin kuramsal ve eleştirel bir değerlendirmesini yapan, heyecan yerine düşünce ile yazan bir Machiavelli ile karşılaşıyoruz. Hükümdar’da monarşi düşüncesi ağır basmaktayken Söylevler’de monarşiden uzak bir cumhuriyet düşüncesi ağır basmaktadır (Machiavelli, 2022: xiii-xiv). Machiavelli’ye yönelik eleştirilerin bazılarında Machiavelli’nin yanlış anlaşıldığı dile getirilmiştir. Bu kişiler elbet konunun uzmanları oldukları için böyle düşünmelerinin sağlam gerekçeleri vardır. Ancak ben bu eleştiriyi kendi etik anlayışım çerçevesinde değerlendireceğim için konunun uzmanlarından farklı beyanlarım olacaktır. Ayrıca şunu da tekrar belirtmek istiyorum, eleştirim Machiavelli’nin genel olarak görüşlerine değil, Hükümdar kitabındaki görüşlerine yönelik olacaktır.

Machiavelli’nin tasavvurundaki hükümdarlar başkalarını değil, yalnızca kendilerini düşünür; görüngüde halkı düşünmeleri, onları düşünmezlerse kendilerinin de ortadan kaldırılacağına yönelik inançtan kaynaklanmaktadır. Bu yüzden Machiavelli görkemli bir güç sahibi olan hükümdarın halkı kandırmasında herhangi bir sorun görmez, hatta bunu yapmasını tavsiye eder. **Hükümdarın şöhreti ve görkemiyle beraber sahip olduğu erdemler yalnızca görünürde var olsa bile hükümdarın zâtına olumsuz bir etkide bulunmaz. Neticesinde görkeminin ve şöhretinin etkisiyle onu karalamaya çalışan kişilerin sesleri son derece sönük kalacak, sesleri yükselmeye başlayan kişiler de iktidarın korunması gibi ‘yüce’ bir amaç uğruna elimine edilecektir.** Bu durumda Machiavelli’nin hükümdarının yalnızca iktidarı kaybetme korkusu güttüğünü söylemek gerekir. Ve böyle bir hükümdarın aman aman bir etik bir kaygı gütmediğini görmek de zor değildir.

Bütün bunlar bir kenara, Machiavelli’nin hükümdarını genellikle materyalist bir tutum içerisinde, dünyevi hırslar uğruna tinsel tarafı görmezden gelen, yalnızca iktidar ve güç peşinde koşan bir kişi olarak tasavvur etmemek elde değil.

Platon’un Devlet’iyle mukayese ettiğimizde ortada baya bir zıtlık meydana geliyor. Sokrates’in yöneticisi şahsi bir çıkar gütmez. Onun yönetici olmasının sebebi kendisinden daha iyi ya da en azından kendisine denk olan bir kişinin olmamasından kaynaklıdır. Daha iyi bir alternatif olmadığı için, halkın iyiliği uğruna, kendisi istemese bile o devleti yönetmelidir Sokrates’in yöneticisi. Sokrates’in yöneticisi ve onun yardımcıları öyle kimselerdir ki, bu işten maddi ya da manevi bir çıkar bile kazanmazlar (Platon, 1999: 29). Onlar halkın iyiliği için o makamda olduklarını eylemleriyle de kanıtlarlar. Bu bana tıpkı Çernişevski’nin ‘Nasıl Yapmalı?’ adlı kitabındaki şu satırları andırıyor: _“Biz, insanlar için tadına doyulmayacak bir hayat istiyoruz, öyleyse bunu kişisel tutkularımızı tatmin için değil, yalnızca kendimiz için değil, genel olarak insanlar için istediğimizi; boş bir hevesle değil, inandığımız ilkelerden dolayı böyle konuştuğumuzu, kişisel olarak bir şeyler edinmek istediğimizden değil, inançlarımızdan dolayı böyle konuştuğumuzu insanlara önce kendi yaşantımızla kanıtlamamız gerek.”_ (Çernişevski, 2020: 349). Oysa Machiavelli’nin hükümdarında böyle bir şey görmüyoruz. Hatta tam tersine, devletin bakanlarının yöneticinin çıkarına aykırı hareket etmemesini; şanlarının, şöhretlerinin, mevkilerinin ve servetlerinin en üst düzeylerde olması tavsiye ediliyor. Machiavelli bu bakanların hükümdarın çıkarına uygun hareket ettiklerini dile getiriyor ancak halkın çıkarı bu durumda göz ardı ediliyor. Machiavelli’nin bakanları kendi konumlarını ve servetlerini kaybetmeye dayanan bir etik kaygı çerçevesinde hükümdara sadık kalırlar. Böyle bir durumda halkın çıkarını görmezden gelerek yalnızca hükümdarın hevâsını düşünmeleri tehdidi ortaya çıkabilir. Çünkü hükümdara hizmet onlar için kendilerine de hizmet demektir. Bu durumu aşmanın tek yolu, hükümdarın çıkarının kendi halkının iyiliği olmasıdır. Bunun gerçekleşmesi için hükümdarın özelliklerinin tıpkı Sokrates’in yöneticisi gibi olması gerekir. Oysa ki Machiavelli hükümdarın görünürde erdemli olmasının daha iyi olduğunu dile getirir. Bu durum Machiavelli’nin hükümdarını çoğunlukla kendi çıkarını düşünen ve bunun ışığında doğru olan ile kendi çıkarı çatıştığında kendi çıkarını seçen bir konuma itiyor.

Machiavelli, hükümdarın önceliğinin kendi iktidarını korumak olduğunu dile getirir. Eğer halk hükümdarı istememeye başlarsa Machiavelli halkı şiddet ile bastırmakta bir sorun görmez ancak bu şiddetin de çabucak gerçekleşmesi gerektiğini söyler. Buna mukabil Sokrates’in yöneticisi sahip olduğu erdemler ile ülkeyi nasıl yönetmesi gerektiğini bildiğinden, doğru olanın ne olduğunu halka öğretecektir. Eğer Sokrates’in yöneticisinden daha iyi birisi olduğu keşfedilirse, zaten bu yönetici görevini seve seve o kişiye teslim edecektir. Bunun gerçekleşmesi için de hükümdarın kendisini değil, halkını öncelemesi gerekmektedir.

Machiavelli’nin ‘amaca giden yolda her şey mübahtır’ düsturu politik bir bağlam dışında ele alınamaz. Ancak Machiavelli’nin yönetim anlayışını yalnızca bu bağlamda takılı kalarak eleştirmek pek mümkün değildir. Bu sebeple etik bir bağlam ekleyerek eleştirmeyi daha uygun gördüm. Neticesinde Cemil Meriç’in de dediği gibi: _“Gündelik ahlâk çok mukaddestir, ama politikada sökmez.”_ (Meriç, 1999: 148).

---

**Kaynakça**

Çernişevski, N. (2020). _Nasıl Yapmalı?_ (Çeviri: Mazlum Beyhan). İstanbul: Kor Yayınları.

Kesgin, A. (2015). Machiavelli ve Makyavelizm [Machiavelli and Machiavellianism], _Beytulhikme An International Journal of Philosophy_, 5(1), 106-139. Doi: 10.18491/bijop.23380

Machiavelli, N. (2022). _Hükümdar_ (Çeviri: Necdet Adabağ)_._ İstanbul: Türkiye İş Bankası Kültür Yayınları.

Meriç, C. (1999). _Sosyoloji Notları ve Konferanslar_. İstanbul: İletişim Yayınları.

Platon. (1999). _Devlet_ (Çeviri: Sabahattin Eyüboğlu — Mehmet Ali Cimcoz). İstanbul: Türkiye İş Bankası Kültür Yayınları.