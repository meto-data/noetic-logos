Her ne zaman aşka yakın bir duygu hissetmeye başlasam klavyemle (kalemimle yazmıyorum zira) savunmaya geçiyorum. Düşünceler ile bu duyguyu atmak pek kolay olmuyor. Eskiye nazaran daha kolay olduğu bir gerçek, ancak bu, hissin şiddeti ile de orantılı bir biçimde ilerliyor.

Burada **görünüşler** mevzusuna değinmek istiyorum. **Görünüşler, bir şeyin (bu herhangi bir şey olabilir; zengin bir insan, lüks bir mekân, güzel bir kadın…), bizdeki etkisine vesile olan girdidir.**

Sistem yaklaşımında sistemin öğeleri üzerinden bir analoji kurmak isterim. Sistemin öğelerinde girdi, süreç, çıktı ve geri besleme vardır. Biz daha çok ilk üçü üzerinde duracağız.

**Girdi, bizim için herhangi bir görünüşe; süreç, bizim için o görünüşe atfettiğimiz değere; sonuç ise bu değer sonucundaki hislerimize karşılık gelir.**

**Açıkça görülüyor ki, hissettiklerimiz aslında o görünüşle değil, o görünüşü yorumlayış biçimimizle alakalı.** Ölüm görünüşü, özü itibariyle değerden yoksundur; ölümü yorumlayış biçimim ise, ölümün bendeki karşılığını oluşturacaktır. **Bir kadının görünüşü, özü itibariyle değerden yoksundur; o kadının görünüşünü yorumlayış biçimim ise, o kadına karşı hislerimde belirleyici olacaktır.**

Evet, dış güzelliğe fazlasıyla önem veren bir tabiattayız. Ancak ahlâkî değerler ve etik olmazsa, benim gözümde bu güzelliğin hiçbir değeri kalmaz. Ancak sorun şu ki, neredeyse hiç tanımadığın birisinin ahlâkını ve etiğini nasıl bileceksin? Bunları bil(e)mediğinde, işte o zaman idealize etme süreci boy göstermeye başlıyor.

Karşımızdaki kişiyi idealize etmek olumlu yönde de olumsuz yönde de gerçekleşebilir. Olumlu ve olumsuzluğun ne olduğuna girmeyeceğiz tabii ki, yalnızca bizim için **arzuladığımızın** olumlu, **arzulamadığımızın** ise olumsuz olduğu dogmasından ilerleyeceğiz.

Olumlu yönde idealize etme, o kişiyi bize uygun bir biçimde düşlemektir. Görünüşü uyuyor, geriye ahlâk ve etik kaldı. Burada bizim için olmasını istediğimiz ya da en azından ona yakın bir idealize etme gerçekleşir. “Aşık olma” dediğimiz olayın gerçekleşmesi bu olumlu idealize edişe bağlıdır. İdealize ediş arttıkça, aşkın şiddeti de artar; zaten bu yüzden hoşlantı yerine aşka evrilir bu evrede.

Olumsuz yönde idealize ediş ise, çoğu zaman ön yargılara dayanmaktadır. Bu, aslında kişinin kendini koruma mekanizması ile de ilintilidir demek isterdim, ancak psikoloji hakkında konuşmak haddim olmadığı için “ilintili olabilir” demek daha isabetli olur. Kişi, karşıdaki kişiyi “ulaşılmaz” olarak görüyorsa olumsuz yönde idealize gerçekleşebileceği gibi kendini korumak için, ona aşık olmamak için de olumsuz yönde idealize etme eylemini gerçekleştirebilir.

Ancak bu idealize etme süreci, rasyonel bir süreç değildir. Ahlâki ve etik değerleri olan bir insan, olumsuz yönde idealize etme eyleminden uzak duracaktır zira bunun bir ön yargıya dayandığını ve hakikatte bir karşılığı olmadığını bilecektir. **Olumlu yönde idealize etmeye gelince, bunun da hakikatte bir karşılığı olmadığını bilecektir, ancak hiç idealize etmemek yerine çoğu zaman olumlu yönde idealize etmeyi seçecektir.**

Hakikatte karşılığı olmayan yalnızca idealize etmek değildir, görünüşlerin de hakikatte bir karşılığı yoktur. **Görünüşler, bize gerçeğin bir parçasının çoğunlukla abartılmış bir hâlini verir. Görünüşlerde gerçeğe nadiren rastlanır, ancak bu “nadiren rastlama” umudu bile insanı mahvedebilecek düzeydedir.** Nihayetinde, Schopenhauer bile aşk hakkında konuşurken en yüce zihinleri bile meşgul edebileceğini, yapması gereken işleri engelleyebileceğini dile getirmiştir.

Aşk, aslında kafamızda idealize ettiğimiz bir imgenin bize gerçek hayattaki tezahüründen başka nedir ki? Bu imgeye gerçek hayatta rastladığımız vakit, o imgenin temsiline karşı mı hisler besliyoruz, yoksa o imgenin kendisine mi? Yani, bir kadının kendisine mi o hisleri besliyorum, yoksa o kadının temsil ettiği imgeye mi?

Kadının kendisineyse, bunun temsili imgeden bağımsız olması gerekir; bağımsız olması için de onu tanımam gerekir. Arzuları ve yönelimleri neler? Ahlâkı nasıl? Aşağı yukarı aynı kafa yapısına sahip miyiz? Hayatta bir amacı var mı? Amacı erdemlerle çatışma içerisinde mi?

Arzulamayacak kadar özgür değilim. Evet, henüz özgür değilim; arzularım ve kaçınmalarım sağlıklı değil. Yeri geliyor arzularımın esiri oluyorum yeri geliyor kaçınmam gereken unsurlardan kaçınamıyorum. Yalnızca erdemin ve onun unsurlarının arzulanabilir olduğunu söylüyor ancak bunu gerçekleştir(e)miyorum. Hükmüm hâricinde olan unsurları arzulamamaya çalışıyorum ancak bir görünüş bende kısa süreli hâkimiyet kuruyor.

Şöyle söylüyordu Novalis: _“Aşk ihtiyacı, içimizde zaten var olan bir ikilemi açığa vurur. İhtiyaç, daima zayıflığı gösterir.”_

Amacım ve anlamım var, ancak bunlar olması gerektiği gibi kuvvetli değil. Zayıflamış durumda ve güçlenmeleri gerekiyor; bu da ancak tinselliğe daha da yaklaşırsam olabilir. Şöyle söylüyordu şair: _“Düşüncelerim olgun, fakat ben olgun değilim yeteri kadar; tekrar yalnızlığa çekiliyorum, olgunluğa erişene kadar.”_

Evet, bu satırları kulaklığımda _“I Don’t Want to Set the World On F_ire” dinleyerek yazıyorum. Döngüye aldım: Bu şarkı, bende eski zamanların tasavvurunu açığa çıkarıyor. Ancak bu konuda Novalis’e katılmıyorum. Ne diyordu Novalis?

_“Eski zamanları tasavvur etme, bizi ölüme, kaçıp gitmeye çeker; istikbali tasavvur etme, bizi canlandırmaya, somutlaştırmaya, asimile edici etkiye çeker. Bu nedenle bütün hatırlama hüzünlüdür, bütün sezgi sevinçli. Hatırlama, gereğinden fazla canlılığı, sezgi ise gereğinden fazla zayıf hayatı dizginler.”_

Eski zamanları ya da istikbali tasavvur etmenin bende herhangi bir karşılığı yok. Gitgide Hecaton’a daha da yaklaşıyorum: “Arzuların bitmesi, korku için bile deva sağlar. Bir şeyi ummazsan, korkmaz olursun.” diyordu Hecaton. Ancak bunu düzeltmek gerekiyor: “Hükmün hâricinde olanlara karşı arzularının bitmesi, korku için bile deva sağlar. Hükmün hâricinde olan bir şeyi arzulamazsan, korkmaz olursun.” demenin daha sağlıklı olacağı kanaatindeyim.

Uzun zaman önce başlamıştım hüzünlü şarkılar dinleyerek düşüncelerimi ve ruh hâlimi korumaya çalışmaya. Öyle ki, hiçbir müziğin bende hüküm sahibi olmamasını, hiçbir müziğin ruh hâlimi değiştirmede etkisi olmamasını istiyordum -ve bunu da başardım. Nihayetinde, görünüşler özü itibariyle anlamdan yoksundurlar; o görünüşü nasıl değerlendirdiğim sahip olacağı anlamı belirler.

Peki, gerçekten bu kadını seviyor muyum? Hayır. Aslında o kadını değil, o kadının bendeki temsilini seviyorum. O kadının içini bilmiyorum, iç güzelliğini bilmiyorum -ve bilmeyeceğim. Masum ve sessiz bakışlarına, kumral saçlarına baktığımda, bunun yalnızca geçmişteki arzumun bir yansıması olduğunu görüyorum. Evet, ancak bunun şiddetli bir yansıma olduğu da inkâr edilemez. Ancak şiddetli olması bir şeyi değiştirmez; sonuçları düşünülmeyen bir işe girişilmez.

**“_Şiddetle başlayan hazlar, şiddetle son bulurlar. Ölümleri olur zaferleri , öpüşürken yok olan ateşle barut gibi… Seveceksen ölçülü sev ki, sevgin uzun sürsün; çok hızlı giden de çok yavaş giden gibi geç varır hedefe.”_**

Az sonra uyuyacağım ve birkaç saat sonra da sahura kalkacağım. Uyandığımda ise bu görünüşten kurtulmuş olarak uyanacağım; çünkü hep böyle oldu ve uzun süre de böyle olmaya devam edecek. İrademi asla görünüşlere teslim etmeyeceğim, zira bu köleliği kabul etmek demektir.

Aslında uyumaya da ihtiyacım yokmuş, yalnızca boşaltım ihtiyacımı yazı yazarak gidermem gerekiyormuş. Hislerim şimdiden bitti. Peki, bunları yazmamın sebebi neydi? Yanılmamak. Düşünceler çoğu zaman hislere dönüşür, buna mukabil yazmak, doğru ellerde, o düşünceleri kavramsallaştırmaya yarar.

**“Erkek, kendini nesne olarak koyar, kadın ise özne olarak. Erkek, hislerini kavramlara, kadınsa kavramlarını hislere çevirmek zorundadır. Erkeği kavram, kadını ise his yanıltmaz.”**