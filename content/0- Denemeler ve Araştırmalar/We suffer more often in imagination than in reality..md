“Çok kez de gerçekler yüzünden değil, yanlış kanılar yüzünden acı çekeriz.” **(Seneca, 2018: 64).**

Çektiğimiz acılardan pek çok zaman başkalarını, yeri geldiğindeyse kendimizi suçlarız. Başkaları derken kastedilen yalnızca insan değil, aynı zamanda nesnelerdir. Söz gelişi, bilgisayar olabilir, dizi/film olabilir; oyun, müzik, herhangi bir olay, bir kadın, birisinin ölümü…

Bu suçlamayı bir başkasına yöneltmek aslen kolaycılığa kaçmaktır. Bizi sarsabilen bir olayın kontrolümüz hâricinde olduğuna inanmak, kontrolümüz dâhilinde olduğu gerçeğinden yola çıkarak o olayın bizdeki karşılığını kontrol etmekten daha kolaydır. Ancak tek yönü bu değil, aynı zamanda sosyal bakımdan başkalarıyla bir ortaklık kurduğumuz gerçeği de kendini açığa çıkarır böylelikle. Neticesinde insan sosyal bir varlıktır; başkaları ile ortaklık bağı kurmak onun fıtratında, daha doğrusu “ortaklık bağı kurma istenci” onun fıtratında vardır.

Düzeltirsek; bir başkasına yöneltmek kolaycılığa kaçmak olduğu gibi aynı zamanda başkaları ile ortaklık bağı kurmanın da bir izhârıdır. “P bu olayı yaşıyor ve bu olayı Q yüzünden yaşayarak üzüldü, suçlu Q.” gibi bir “mantıksal” çıkarıma dayanır aslında her ikisi de.

İmdi, biz tüm bu olaylara “görünüş” diyebiliriz, ancak sadece böyle açıklanamaz. Görünüş kendisinde bir yargı taşır: Kabul ve onay. Bu yargı, o görünüşe yönelttiğimiz bir soru sonucunda açığa çıkar. Söz gelişi, sınavdan düşük aldın ve bu olay -görünüş- sana zuhur etti (göründü). Ardından kabaca şöyle soruların veya düşüncelerin gelme ihtimali vardır:

- Sınavdan kaç almayı bekliyordum? Cevap verilir, cevap kabul edilir (yargı).
- Aldığım not, beklentime uyuyor mu? Cevap verilir, cevap kabul edilir (yargı).
- Neden bu kadar düşük aldım? Cevap verilir, cevap kabul edilir (yargı).
- Başkaları yüksek aldı mı? Cevap verilir, cevap kabul edilir (yargı).

Belirtilmesi gereken bir husus vardır ki, yargı ile cevap her zaman eş anlamlı değildir. Söz gelişi, kişinin almayı beklediği not 70 olsa bile 90 beklediği cevabını verebilir, ancak bu cevap yargıdan geçtikten sonra mâhiyeti belli olur. Belirleyici olan esasen yargıdır. Ancak bu mâhiyet üstteki durumda geçerli değildir, zira orada görünüş yalnızca “kabul ve onay” yargısı taşır, “ret” yargısı taşımaz.

Bu durumu şöyle de açıklayabiliriz: Duyular, zihne bir resim (görünüş) sunar. O resim, kendisinde bir yargı taşır (istencimize ait olan kabul ve onay). Normal bir insanın yaptığı, o görünüş geldiğinde onu kabul etmek ve onaylamaktır.

Normal insanın yaptığı, bir görünüşü geldiği gibi kabul etmektir; onu çoğu zaman sorguya çekmez. Zira _değerleri yeniden değerlendirme_ cesareti göstermek pek yaptığımız bir şey değildir; var olan değeri olduğu gibi kabul etmeyi ve insanların benimsediği o değerleri kabul etmeye meyilliyizdir. Bu, hem daha kolaydır, hem de ortak bir bağ kurma istencimize de hizmet etmektedir.

Oysa ki filozof, daha uygun tabiriyle stoacıların tasvirindeki bilge, bu bakımdan normal insana kıyasen epey farklıdır. Bilge, bir görünüş geldiğinde onu olduğu gibi kabul etmez; sorguya çeker. Görünüş geldiğinde duyuların sağladığı resmi onaylamak için acele etmez. Düşünüp, onu bir idrak/kavrayış nesnesine dönüştürür ve onun yargısı sadece kabul ve onay değil, aynı zamanda **ret** yargısıdır.

Bu değerlendirme hususunda Epiktetos şunları söyler:

“(…) öncelikle, görünüş nedeniyle telaşa kapılarak aceleci davranmayın ve şunu söyleyin: ‘Durun ey görünüşler! Kim olduğunuzu ve ne anlattığınızı bileyim, durun da sizi sınayayım.’” **(Epiktetos, 2013: 193)**

Bu dönüşümden sonra o görünüşü değerlendirmeye başlar; değişen çağın değerleriyle değil, değişmeyen, kalıcı olan hakîkatin değerleriyle -kimine göre erdem, kimine göre logos, kimine göre İslâm’a uygun yaşamaktır bu hakîkat. Hakîkatin mâhiyeti ise değişime uğramıyor olmasıdır. “**Panta rhei** (her şey akar)” Akana değil, akmayana; hareketli değil, hareketli olmayana -yani değişene değil, değişmeyene güvenmek gerekir. “**Nulli, quod semper mobile, fide** (Her an hareketli/değişebilir olana güvenme).” Değişebilen bir hakîkat, hakîkat değildir. Bu değerlendiriş sonrasında, kendisine zuhur eden görünüşe karşı yargısı oluşacaktır: Kabul ya da red.

Değişmeyen, erdemli ya da erdemsiz yaşamayı seçmektir; zira insanın elinde olan yegâne şey budur. Ailesi kalıcı değil, eşi kalıcı değil, işi kalıcı değil, mülkü kalıcı değil, mevkisi kalıcı değil… Hatta ve hatta, **bedeni** dahi kalıcı değil. Eli bir gün kendisinden alınabilir; hatta sadece eli değil, bütün uzuvları kendisinden alınabilir. Her ne alınırsa alınsın, onunla beraber kalacak olan tek şey iradesidir; bütün bu olaylara rağmen erdemli veyahut erdemsiz davranabilmeyi seçebilme yetisidir.

Eğer kendisini değişebilir olana teslim ederse, sürekli bir o yana bir bu yana sallanacak; mutluluğunu başkalarına teslim edecektir. Oysa, hükmü dâhilinde olan yegâne şeye, yani iradeye, erdemli ve erdemsizi seçebilme yetisine (yetisi denildi zira kendini buna teslim etmek imkânsızdır, teslim edilmek edilgen durumda olmayı gerektirir, oysa hükmümüz dâhilinde olan bir şeyde edilgen durumda olmamız bâtıldır) yöneltirse, işte o zaman başkalarından bağımsız bir şekilde mutlu olacak ve mutluluğu da asla elinden alınamayacaktır.

Ana konuya geri dönersek, insan gerçekten kendisinin çilecisi ve işkencecisidir. Sahip olduğu yanlış kanıları işkence eder ona, ve yine, sahip olduğu düşünceler daraltır ve zora sokar onu. Eğer üzüldüğü, kaygı duyduğu, öfkelendiği bir olayda başkasını, hatta yeri geldiğinde Allah’ı suçlamak yerine, ona isyan etmek yerine hükmü dâhilinde olduğu ölçüde bir değerlendirmeye girişseydi, görünüşlerin esiri olmayacaktı.

Evet, bu gerçekten kolay bir iş değil. Stoacıların bile bilge tasvirlerine uyan tek kişi Sokrates’tir muhtemelen. Her ne kadar Cato’yu kahraman olarak görseler de, Diogenes’i, Zenon’u, Chrysippus’u, Stilbon’u övseler bile, bilge tasvirleri âmiyâne tabiriyle bir zombi, âdeta bir robottur. Zira o bilge ki, üzülmez, kaygı duymaz, öfkelenmez, hazza ve şehvete yenik düşmez. Baştan aşağı erdemden ibarettir ve etkendir; hiçbir edilgenliğe yer yoktur onda.

Modern dünyada böylesine bir etkenlik içerisinde olmanın neredeyse imkânsız olduğunu söylemek gerekir. Gösterinin “çarpıcı güzelliği” bizi kendi içerisine öyle çekiyor ki, hakîkate uygun bir değerlendirme yapmak yerine değişen çağa uygun değerlendirmeler yapıyoruz. Yorgunluk, bıkkınlık, tükenmişlik geliyor üstümüze; bunları aşmak için yine ve yine dijital ürünlere yöneliyoruz. Tüketim toplumu bizi âdeta ele geçirmiş, insanlık olarak edilgenliğimizin zirvesini yaşıyoruz. Gerçekten de, sanayi devriminin sonuçları, mekanik yaşam biçimi, yeri geldiğinde insanı tiksindiriyor: Bu mekaniklik içerisinde yaşamaya muhtaç olmasına rağmen.

Şehir hayatı insanı kendisine yabancılaştırıyor. Kaçımız “Ben kendimi tanıyorum” diyebilir ki? Kaç kişi gerçekten kendisini biliyor? Kaç kişi yaşamını sorguladı? Kaç kişi amaçlarını hakîkate uygunluğu bakımından değerlendirdi? Hiç kendisi hakkında saatlerce tefekküre daldı mı ki? Her ne zaman boş kalsak, sürekli bir teknolojik alet ile öldürüyoruz zamanımızı. Kendimizi tanımaya vaktimiz yok; bu tanımanın sonucunda oluşturduğumuz bütün illüzyon ortadan kalkacak oysa…

Evet, “Gösteri, imajlar, aşk ve tüketim” adlı yazımda da değinmiştim bu konulara aslında. Tekrar değinmeye gerek yok. Tabii, orada üslup biraz daha farklı.

Yazının pek çok kısmı asıl bağlamdan, amaçladığım mânâdan koptu. Sistematik bir şekilde inceleme yapmak gerekirdi aslında, ancak bu daha fazla zaman alacağından böylesi daha iyi şimdilik. Birkaç alıntı ile noktalamak uygun olur.

_“Başkasının kanısına hemen uyuveriyoruz, bizi korkuya düşüren nedenleri eleştirmiyoruz, aslını araştırmıyoruz ama titriyoruz korkudan ve tersyüz oluyoruz (…).”_ **(Seneca, 2018: 65).**

_“Doğanın arzuları sınırlıdır. Yanlış bir kanıdan doğan arzularsa durdurak bilmezler.”_ **(Seneca, 2018: 78)**

_“Özgür doğmuş insanlar arasında, tek başına özgür olmayı başarabilirsin. ‘Nasıl olur bu?’ diyorsun, iyiyle kötüyü ayırmakta halkın kanısına göre karar vermezsen başarırsın bunu. İnsanların nereden geldiklerini değil, nereye gittiklerini göz önünde tutmalı asıl. Yaşamı mutlu yapabilen bir şey varsa, bu haklı olarak bir iyi’dir, çünkü kötü’ye indirgenemez.”_ **(Seneca, 2018: 151).**

---

**Kaynakça**

Epiktetos. (2013). Söylevler, (Çeviri: Birdal Akar). İstanbul: Divan Kitap.

Seneca. (2018). _Ahlak Mektupları_, (Çeviri: Türkân Uzel). İstanbul: Say Yayınları.