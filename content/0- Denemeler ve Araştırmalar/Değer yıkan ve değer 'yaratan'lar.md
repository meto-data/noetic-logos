**Değer yıkan** ve **değer yaratan** diyorlar kendilerine, o hâlde, soruyorum sizlere: Eriştiniz mi erginliğe ve mütekâmiliyete?
Kadir misiniz yaratmaya? Hükmediyor musunuz duygularınıza?
Yoksa, bu ‘değer yıkma ve değer yaratma’, anlamsızlıktan kaçma çabası mıdır yalnızca?

Ah, kardeşlerim, birçok ip cambazı ve söz cambazı gördü benim gözlerim; **yıkmak** ve **yaratmak:** buydu hepsinin **istemi.**
Anlaşılmadı söz cambazlarının sözleri; çünkü anlaşılmak değil, **ezberlenilmek** istiyordu taptıkları **Zerdüşt**’leri.

_“Tinin aşamalarını tamamladık.”_ — böyle söylüyor Zerdüşt’ün müritleri. Oysa, bir deve bile değil, papağandan ibarettir yalnızca tinleri.

Hâlen sesleri yankılanmakta susmak bilmeyen müritlerin, **‘yıkmak** ve **yaratmak’** — buymuş onların istemi.
Üstinsana dönüşmek istiyormuş — ve ‘dönüşmüş’ hatta bazılarının tinleri!
Oysa **bengi yıkış** **ve** **papağanlık** — budur onların istemi ve tinleri!

Söz cambazları, söyleyin bakalım bana, **yaratabilir mi** insan, herhangi bir değeri? Söyleyin bakalım bana, nasıl iddia ediyorsunuz, yokluktan **varlık yaratılabildiğini?**

_“Yıkmak yaratmaktan daha kolay_” — böyle söyler onların istemleri.
Başlarlar yıkmaya mevcut olan tüm değerleri, çöküş eşiğine geldiğinde ise, zorluktan tekrar **papağana** döner tinleri.
Ah, kardeşlerim, bir zamanlar **deveydi** onların tinleri, çok azı başarabildi aslana dönüşmeyi — ve henüz hiçbiri başaramadı, bir **çocuğa** dönüşmeyi.

Kandırıyorlar kendilerini, idrak ettiklerini zannediyorlar hakikati, oysa tek yaptıkları tekrarlamaktır Zerdüşt’ün sözlerini.

Sahiden, Zerdüşt’ün de tam olarak bu değil miydi isteği? Anlatmak değil, ezberletmek istiyordu öğretisini.

Ne oldu peki, ne kadar yol kat etti Zerdüşt’ün öğretisi? Köle ahlâkına saldırdı ama köle ahlakına dönüşmedi mi, yıkarak ‘**inşa**’ ettikleri?

_‘Özgürüz’_ diyorlar şimdi, hâlen susmak bilmiyor müritleri, ‘özgürüz’ derken bile açığa çıkıyor **papağanca tinleri.**
Bir de ‘**tutarlı**’ olanları vardır ki yıkmaktan ibarettir onların **tinleri** ve **istemleri.**

Öfke beliriyor tinlerinde, hapsolmuşlar çöküş değerlerine,
kendilerini **prangaya** vurup yürümeye çalışıyorlar **zincirleriyle.**

Sevgi barınmaz içlerinde, hakimiyetten yoksunlar duygu ve dürtülerinde, rüyalarında ne gördükleri bile anlaşılıyor **öfkelerinde.**

**_“Sanat, hayatı onaylamaktır.”_** — böyle söyler dionysosçu bilge.
Sanatın zerresi bile gözükmüyor onların **yozlaşmakta** olan **tinlerinde.**

İp cambazı gibi dolaşmaktalar değer köprüsünün zincirlerinde, uygun zaman kolluyorlar yıkmak için zinciri çekiçleriyle.

Binlerce köprü gözüküyor **değer yıkanların** gözlerinde, hepsini yıkmak için adeta yarışıyorlar birbirleriyle.

En ufak sevgi kırıntısı bile bulunmuyor içlerinde, öfkelerinin akıllarını körelttiği görülüyor eylemlerinde.

**‘Değer yıkan’** diyorlar kendilerine, o hâlde soruyorum sizlere, köprüler yıkılırken yıkılmıyor mu — sizlerin **tini** de?

**‘Tutarlı’** diyorsunuz kendinize, ‘_tininiz_’ uyumluymuş ‘_isteminiz_’le — oysa uyumunuz yalnızca dönüştürüyor sizleri **çöküşün** birer temsilcisine.

Sahiden, kardeşlerim, henüz yoktur onların ‘*tutarlı*’ **tinleri**; *mânâsızlığın* temsilcisi olup yıkmaya çalışırlar var olan tüm değerleri.
Ah, kardeşlerim, bir bakımdan tutarlıdır Zerdüşt’ü anlamayan Zerdüşt’ün müritleri; sonuçta, **tanrı** olmadan, nasıl mânâ kazanabilir ki — insanların eylemleri?

Bu yüzden **hiççiliğe** evrilir idrak edemeyen müritlerin tinleri.
Peki ya **idrak** ettiğini iddia eden diğerleri?

**Üstinsan** diyorlar kendilerine, o hâlde tekrar soruyorum sizlere, eriştiniz mi **erginliğe** ve **mütekâmiliyete?**
**Çelişmiyor mu hâlâ**, dününüz *bugününüzle?*