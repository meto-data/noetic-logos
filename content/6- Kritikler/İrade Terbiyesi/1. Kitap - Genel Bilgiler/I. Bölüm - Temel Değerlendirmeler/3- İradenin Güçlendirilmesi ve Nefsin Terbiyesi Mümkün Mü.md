---
aliases:
  - 3- İradenin Güçlendirilmesi ve Nefsin Terbiyesi Mümkün Mü?
---

### Ahlâkın Değişken Doğası ve İrade Terbiyesi

- **[[Ahlâk]]**, birbirleriyle uyuşmaz kuvvetlerin bir hâsılasıdır ([[Ethem Bakar - İrade Terbiyesi.pdf#page=65&selection=19,19,19,25|Bakar, 2023: 65]]).
	- "Bu öyle bir hâsıladır ki daima değişen birtakım melekelerin etkisi altında bulunur. Bizim ahlâkımız Avrupa'nın beraberliğine benzer bir beraberliktir. Muhtelif ittifakların değişimi, bir devletin büyümesi veya çökmesi, hâsılayı sürekli olarak değiştirir. Benzer şekilde ihtiraslarımız, duygularımız ve düşüncelerimiz de böylece daimi bir değişime tâbi olup aralarında yapıp bozdukları ortaklıklar sebebiyle bunların hâsılası olan ahlâk da mütemâdiyen değişir."
	- "Bu meselede çoğunluğun bir delil olması gerekmez, bilakis delili azınlıkta aramak doğrudur. Beşerin çoğu, ahlâkın değişmeyeceğine örnek oluyor, çünkü iradelerini terbiyeye teşebbüs etmiyor." ([[Ethem Bakar - İrade Terbiyesi.pdf#page=63&selection=19,19,19,25|Bakar, 2023: 63]])
	- İradeyi terbiye etmekten maksat genel anlamıyla ahlâk ve fiillerimizi düzeltmektir. ([[Ethem Bakar - İrade Terbiyesi.pdf#page=66&selection=19,19,19,25|Bakar, 2023: 66]])
	- İnsanların geneli birbirleriyle ilişkilerinde kötüdür fakat her bir insan tek tek incelenirse iyilikten beri olmadığı görülür. İnsanda daima az çok iyilik hissesi vardır. Esas olan da bunun miktarını artırmaya çalışmaktır ahlâk sahibi olma bağlamında.
- İrade terbiyesinin amacı ise kötü duygular ve ihtirasları yenerek akl-ı selimin göstereceği yolda hareket etmek, nefsimize karşı hâkimiyet kazanmaktır.

---

# Ana Kritik: Kadercilik, Determinizm ve Özgür İrade

## 1- Kant Kritiği: Değişmez Karakter ve Pasif İrade İddiaları

### **A) İncelenen İddialar**

> 	"Bütün hürriyet ve hâkimiyet *asıl*'dadır (*numen*), bizim ahlâkımızı belirleyen *asıl*dır, *hâdis* (*fenomen*) ise bir 'makine' gibi aldığı emre uygun hareket ediyor. Ahlâkî kaynağa uymanın gerekliliği bize *asıl*'dan geliyor; fakat biz *hâdis* olmak bakımından bizzat ahlâkî hürriyete sahip olmadığımız için gelen emirleri uygulamaktan başka bir iktidara sahip olmamız imkânsızdır. Bundan dolayı, ahlâkı değiştirmek ve güzelleştirmek hakkındaki teşebbüslerimiz sonuçsuz kalmaya mahkûmdur. Kant, bu teoriye dayanmakla beraber, ahlâkî kanuna uymanın gerekli olduğunu da hararetle savunur" ([[Ethem Bakar - İrade Terbiyesi.pdf#page=58&selection=61,30,61,31|Bakar, 2023: 58]])
 	
> 	"Kant'a göre, karakterimizi numenal dünyada seçmişizdir ve artık bu seçimden geri dönmek olanaksızdır. Karakterimiz, daha sonra da irademiz bir kez zaman ve mekan dünyasına "indiler" mi ne iseler öyle kalırlar, onlarda en küçük bir değişiklik bile gerçekleştiremeyiz." ([[Jules Payot - İrade Eğitimi.pdf#page=36&selection=39,33,39,34|Payot, 2021: 36]])

### **B) İddiaların Eleştirisi: Yanlış Yorumlanan Bir Kant Portresi**

#### Özerklik (Autonomy) İlkesinin İhlali ve Pratik Aklın Göz Ardı Edilmesi

- Hürriyetin kaynağının *numen*'de olduğu doğrudur. Ancak iddia edilen "**ahlâkımızı ve kararlarımızı belirleyen bu 'numen'dir**" ifadesi biz pasif alıcıymışız da *numen* bizi determine ediyormuş gibi bir iddia taşımakta ve Kant'ın **özerklik** fikrine tamamen zıt niteliktedir. *Numen*'deki **bizim kendi pratik aklımız**dır ki, kendine **kategorik imperatif** biçiminde yasa koyar. Yani insan dışarıdan bir *numen* tarafından belirlenmez; bilakis **özerk bir fail** olarak evrensel yasayı kendi iradesine verir. Kant’ın kategorik imperatif adını verdiği koşulsuz buyruğun ta kendisidir bu, aşağı yukarı da şöyledir: "Öyle bir maksimde bulun ki, maksimin aynı zamanda evrensel bir yasa olabilsin."

- Payot'un iddiasında -Payot diyoruz, zira Bakar Payot'u desteklemekten öte pek bir şey yapmamış- Kant'ın **pratik akıl** ve **kategorik imperatif** kavramları tamamen gözardı edilerek bâtıl bir denklem kurulmuştur.

> 	"Sonuç olarak, özerkliği tam anlamıyla kullanarak özgürce eylemenin tek yolu, biçimsel ilkelere veya kategorik imperatiflere göre eylemde bulunmaktır ki bu aynı zamanda ahlâkî olarak eylemde bulunmak demektir. (...) Ancak eylemim için temel güdüyü böylesi tamamen biçimsel bir ilke sağladığında özerk bir şekilde eylemde bulunurum." (Rohlf, 2024, bölüm 5.4).

#### "Makine" Benzetmesinin Çarpıtılması ve Ahlâkî Gelişimin "İmkânsızlaştırılması"

→ **"(...) bizim ahlâkımızı belirleyen asıl'dır, hâdis (fenomen) ise bir 'makine' gibi aldığı emre uygun hareket ediyor."** iddiasına gelince, bu iddia tamamıyla yanlıştır. Bilakis Kant "makine" benzetmesini tam da reddettiği bağdaştırıcılık için kullanır. (Kant, 5:96–97; Rohlf, 2024, bölüm 5.2)'ye bakarsak Kant'ın bu görüşü "bir döner şişin özgürlüğü" şeklinde alaya aldığını bile görüyoruz. Kant'ın eleştirdiği pozisyonu sanki Kant'ın kendi pozisyonuymuş gibi bir sunum söz konusu.
- Kant'ın alaya aldığı görüş **bağdaştırıcılık**tır (compatibilism). Bir yanda determinizm var öbür yandaysa özgür irade; bilhassa Leibniz gibi filozoflar bu iki fikri uzlaştırmaya çalışmışlardır. Bağdaştırıcıların özgürlük tanımı aşağı yukarı şöyledir: "**Bir eylemi dışsal bir zorlama olmadan, kendi içsel nedenlerinle yapmak.**" Kant'ın "bir döner şişin özgürlüğü" diyerek alaya almasının sebebi ise bir döner şişin de tıpkı bağdaştırıcıların tanımladığı özgürlük gibi, kendi iç mekanizması tarafından belirlenmiş bir programa uyması, programın dışına çıkamaması, seçim yapamamasıdır. Bağdaştırıcıların bu çözümü Kant'a göre problemi çözmek değil, kelime oyunuyla üstünü örtmek idi. Bunu da Kant "acınası bir hile" olarak yorumlamıştır.

- Payot'un ve Bakar'ın çizdiği Kant portresi de -ki kesinlikle öyle değildir- *numen* tarafından belirlenmiş bir "emri" uygulayan, o emrin dışına çıkamayan, seçim yapamayan bir otomattır. Oysa ki bu Kant'ı tamamıyla yanlış anlamaktan kaynaklanmaktadır.

- "*Numen*'den gelen emirlere uymak zorunda olmak" fikri özerklik ilkesiyle tamamıyla zıttır zira bu ahlâkı heteronomiye indirger. Kant'ın ahlâkı bir ödev ahlâkıdır ve ödev "yasaya uymayı özgürce seçme imkânı" varsa anlamlıdır. Zorunlu olarak uyulan şey ödev olamaz ve ayrıca insan kendini ahlâkî olarak da geliştirebilir Kant'a göre, zira özgürdür -iddia edilenin aksine.
- Hülasa, Kant her akıl sahibi varlığın kendi başına ahlâk yasasını koyma (özerklik) kapasitesine sahip olduğunu savunur. Kant’a göre ödev bilincini taşıyan kişi kendi iradesini özgürce *kategorik imperatif*'e uygun şekilde yöneltir.

> "Ne tür bir karakter geliştirmiş olursam olayım veya üzerimde hangi dış etkiler olursa olsun, Kant'ın görüşüne göre tüm kasıtlı, istemli eylemlerrim, **nedensel olarak** **belirlenmemiş** olan numenal benliğimin doğrudan etkileridir." (Rohlf, 2024, bölüm 5.2)

1. **Fenomenal Ben (Ampirik Karakter)**: Zaman ve mekân içindeki psikolojik olarak incelebilen "ben". "Ne tür bir karakter geliştirmiş olursam olayım" denilen kısım bu. Alışkanlıklarım, yetiştirilme tarzım, korkularım, anılarım, arzularım... Kısacası neden-sonuç zincirine bağlı olan benliğim bu, ve bu belirlenmiştir, ancak kaderci şekilde değil, determinist bir şekilde.
    
2. **Numenal Ben (Akılla Anlaşılır Karakter)**: Zaman ve mekânın dışında olan, saf aklın ve özgürlüğün kaynağı olan "ben". Ahlâkî kararlarımın nihai failidir. Dışsal varlık değil, **en derin, en gerçek, en sorumlu** hâlimdir.
    
- Dolayısıyla deriz ki; nasıl bir karakter geliştirmiş olursak olalım asıl olarak *numen*den etkileniyorum değil, asıl olarak numenal fail olan "ben", bu alışkanlıklara rağmen başka türlü eylemde bulunma gücüne sahibim, zira **nedensel olarak belirlenmemiştir**. Payot'un anlattığı Kant, kaderini bir kez çizip sonra onu yaşayan bir varlık iddiası taşımaktayken Kant'ın asıl görüşüne göre *numenal benlik* her ahlâkî eylem anında özgür bir neden olarak devreye girer. Kaldı ki Bakar'a yaptığımız eleştiri gibi, eğer Kant'a göre karakterimiz numenal dünyada seçilmiş ve değiştirilemez nitelikte olsaydı Kant'ın ahlâk felsefesinin temelini oluşturan **ödev**, **ahlâkî gelişim** ve **en yüksek iyiye ulaşma (summum bonum) çabası** gibi kavramlar da anlamını yitirirdi. SEP metnine göre Kant'ın ahlâkî mükemmelliğe ancak sonsuz bir ilerleme ile yaklaşabileceğini belirttiğini de biliyoruz. Ethem Bakar'ın tabiriyle, "terakki ve tekâmül"ün Kant'ta mümkün olduğu buradan çıkıyor:

> "**Bu sonsuz ilerleme, ancak aynı rasyonel varlığın sonsuzca devam eden varlığı ve kişiliği (ruhun ölümsüzlüğü olarak adlandırılan) varsayımıyla mümkündür.**" (Rohlf, 2024, bölüm 6.2).

#### Yanlış Öncüle Dayalı Hatalı Sonuç

> "(...) Bundan dolayı, ahlâkı değiştirmek ve güzelleştirmek hakkındaki teşebbüslerimiz sonuçsuz kalmaya mahkûmdur. **Kant, bu teoriye dayanmakla beraber, ahlâkî kanuna uymanın gerekli olduğunu da hararetle savunur.** "

- Bu iddia yanlış bir öncüle dayanmaktadır ki, zaten yanlışlığını yukarıda detaylıca gösterdik. Kant ahlâkî hürriyeti reddetmez, bilakis onu felsefesinin tam temeline koyar. Dolayısıyla "hürriyeti reddedip ahlâkî kanuna uymanın gerekli olduğu" gibi bir sonuç çıkmaz.

### **C) Temel Hata: "Determinizm ile Kaderciliğin Karıştırılması"**

- Payot'un söylediğine göre Kant'ın "değişmez karakter" teorisi determinizm ile kaderciliği birbirine karıştırmasından kaynaklanmakta. Oysa ki Kant determinizm ile kaderciliği karıştırmak bir kenarda dursun, determinizmi titizlikle ayırmaktadır. **Determinizm** fenomenal dünyada geçerlidir (Payot'un da Bakar'ın da determinist olduğunu söylemekte yarar var). **Özgürlük** ise Kant'a göre numenal dünyada geçerlidir, bu da ahlâkın temelidir.

> "**Dahası, modern bilimin determinizmi artık gelensel ahlakın gerektirdiği özgürlüğü tehdit etmez, çünkü bilim ve dolayısıyla determinizm yalnızca görünüşlere uygulanır ve benliğin veya ruhun bulunduğu kendinde şeyler (numen) aleminde özgürlüğe yer vardır**." (Rohlf, 2024, bölüm 2.2)

Yani deriz ki; determinizm *fenomenlere* aittir; ahlâkî özgürlük için alan ise *numenal dünya*'dadır. Determinizm ile kaderciliği karıştırma gibi bir durum söz konusu değildir, kaldı ki yine yukarıda yaptığımız itiraz gibi ola ki kaderciliği savunuyor olsaydı, bu durumda ödev, ahlâkî gelişim ve summum bonum kavramları da anlamını yitirecekti.

- "Kant numen ve fenomen diye nitelendirdiğimiz bu iki dünyanın birbirine zarar vermeden bir arada bulunabileceğini teorik bir olanak olarak görmüştür. Bu iki yan biz insanlarda birlikte bulunur. Daha açık bir ifade ile insan olarak duyular dünyasında doğanın nedensellik yasalarına bağlı iken aynı insanın bir akıl varlığı olarak da düşünülür dünyasında özgür eylemlerde bulanabileceğini ifade eder." (Heimsoeth, 2007: 132, akt. Oskay, 2023: 12-13).

- İlaveten, Kant'ın tamamlanması gereken cümlesini Bakar'ın yarım bıraktığını ve bağlamdan kopuk bir şekilde aktardığını görüyoruz:

>	"'Bir şahsın ruhunun derinliklerine nüfuz ederek en basitine varıncaya kadar, bütün mücbir aklî sebepleri ve tesir eden bütün dış şartları belirlemek mümkün olsaydı, o şahsın ileride yapacağı bir işi, ay ve güneş tutulmalarını hesapladığımız kesinlikte hesaplayıp belirleyebilirdik.' (Kant)" ([[Ethem Bakar - İrade Terbiyesi.pdf#page=75&selection=15,33,15,35|Bakar, 2023: 75]])

Kant'ın metninin ilgili bağlam içerisinde devamı şudur:

>	"(...) Bir insanın iç ve dış eylemlerle kendini ortaya koyan düşünme biçimini, bu eylemlere götüren her güdüyü, hatta en önemsizini bile aynı şekilde bu eylemleri etkileyen bütün dış verileri de bilecek kadar derinden kavrayabilseydik, bir insanın gelecekteki davranışlarını bir güneş ya da ay tutulması kadar büyük bir kesinlikle hesaplayabileceğimiz **ve yine de insanın özgür olduğunu öne sürebileceğimiz kabul edilebilir**. Çünkü bizde başka bir göz olsaydı (doğaldır ki bize böyle bir göz verilmemiştir, bunun yerine bizde yalnızca akıl kavramı vardır), yani aynı özneyi düşünsel bir görüyle görebilseydik, hep ancak ahlâk yasasını ilgilendirmesi söz konusu olan şeyler bakımından, bütün bu görünüşler zincirinin kendi başına şey olarak öznenin kendiliğindenliğine bağlı olduğunu kavrardık; **bu kendiliğindenliğin belirlenimiyle ilgili ise hiçbir fiziksel açıklama yapılamaz**. Bu görü olmayınca, ahlâk yasası, bize görünüşler olarak eylemlerimizin öznemizin duyusal varlığıyla bağlantısının, bu duyusal varlığın kendisinin bağlandığı içimizdeki düşünülür taşıyıcıyla bağlantısından farkını bizim için güvence altına alır. (...)" (Kant, 1999: 178-179)

- Bakar ilgili alıntıyı determinizmi savunan alıntılara örnek verme amacıyla yazmıştır. Kant'ın zaten *fenomenal* olarak determinizmi savunduğunu dile getirmiştik, ancak burada Bakar'ın henüz bitmemiş cümleyi kestiğini ve "yine de insanın özgür olduğunu öne sürebileceğimiz kabul edilebilir." kısmını almadığını, devamındaki bağlama yönelik hiçbir şey de söylemediğini görüyoruz.

### **D) Saman Adam Safsatası ve Farkında Olunmayan Ortaklık**

- Hülasa, ilkin Kant'ın görüşleri yanlış bir şekilde kategorize edilmiş ve sonra da bu karikatüre saldırılmıştır. Bir önceki kritikte de birçok safsata olduğu gibi burada da saman adam safsatası göze çarpmakta. Kant'a karşı özgüvenli ve iddialıca "Kant'ın teorisi biraz gariptir (...)", "Kant'ın hayali teorisi (...)", "Kant’ın bütün iradeyi bizden gaspedip diğer taraftan iradeyle hareketi emreden teorisi temelinden çürüktür, mantıksızdır." cümleleriyse bir nevi dolduruşa getirme safsatasıdır.
>	"Bize göre ahlâkî kanuna uymak elzemdir; fakat (...) bu kanunu biz kendimiz ortaya koymaya ve ahlâksızlığımızı bizzat kendimiz düzeltmeye mecburuz. Böylelikle ahlâklı bir şahıs olma gücünü kazanabiliriz."
- Yukarıda söylenilen aslen Kant'ın *kategorik imperatif*'inin var olmasının temelinde yatan **özerklik** (autonomy) ilkesinin farklı bir şekilde ifade edilmesinden gayrı değildir. Bakar ve Payot farkında olmadan Kant'ın temel ilkesi olan özerkliği benimsiyorlar.
- Nihayetine erdirirsek, burada Kant'ın teorisinin savunusu söz konusu değildir, ilkin bunu söylemek isterim. Bu kritiğin amacı Kant'ın teorisini savunmak değil, Bakar ve Payot'un Kant hakkındaki asılsız iddialarını dile getirmek ve elden geldiğince aslını göstermektir. Dolayısıyla Kant'ın teorisinin gerçeklikte karşılığı olup olmadığı bizim meselemiz değildir.

---

## 2- Schopenhauer Kritiği: Kadercilik ve Ahlâk

Bakar'a göre ahlâk fiillerin toplamıdır, yani ahlâk fiillerimizde tezahür eder. Bu bağlamda eğer fiiller değişirse ahlâk da değişir ([[Ethem Bakar - İrade Terbiyesi.pdf#page=63&selection=31,36,31,37|Bakar, 2023: 63]]).

Ancak Schopenhauer için ahlâkın **kaynağı** ve **özü** başkalarına karşı merhametli bir tavır alıp onların yararına haraket etmektir. Ahlâkın temel ilkesi ise "Kimseye zarar verme ve elinden geldiğince başkalarına yardım et." şeklindedir (Troxell, t.y., "Ethics" bölümü, para. 2).

Bu temel ayrım esasında sonrasında da göreceğimiz gibi eleştirilerin ampirik düzlemde haklı olmasına rağmen neden hedefi tam olarak vuramadığını açıklayacaktır. Bakar ve Payot Schopenhauer'in zaten "_fenomen_" olarak kabul ettiği şeyi "öz"e karşı bir delil olarak kullanmaktadır.

> **Ethem Bakar:** "Schopenhauer bir insanın ilelebet aynı ahlâkta kalmış olduğunu, bir cömertin hiçbir vakit cimrilik göstermediğini, bir hâinin hiçbir zaman şefkat duyguları sergilemediğini nerede görmüş?" ([[Ethem Bakar - İrade Terbiyesi.pdf#page=63&selection=31,36,31,37|Bakar, 2023: 63]])
> 
> **Jules Payot:** "Zaten tamamen tutarlı, örneğin ilk düşüncesinden son düşüncesine, ilk duygusundan son duygusuna kadar bencil karakterleri Schopenhauer nerede görmüştür? İnsan doğasının bu şekilde basitleştirilmesi muhtemelen hiçbir zaman gerçek hayatta görülmemiştir." ([[Jules Payot - İrade Eğitimi.pdf#page=22&selection=39,45,39,46|Payot, 2021: 22]])
> 
> "Zevk ve eğlenceye düşkün bir genç evleniyor, ailesine muhabbet bağlıyor, hovardalığı birdenbire son buluyor. Gayet korkak bir adam savaşta beklenmedik bir cesaretle meydana atılıyor, önceki korkaklığı güzel bir metanete evriliyor (...)" ([[Ethem Bakar - İrade Terbiyesi.pdf#page=63&selection=31,36,31,37|Bakar, 2023: 63]])

Bu gözlemler ampirik olarak şüphesiz doğrudur. Ancak bu durum Schopenhauer'in sistematiği içinde bir çelişki değil, beklenen bir durumdur. Zira fiiller Schopenhauer'de _fenomenal_ düzlemdedir (Troxell, t.y., "Agency and Freedom" bölümü, para. 7).

Schopenhauer'e göre bu görüngülerin tamamı karakterin değil ona etki eden **bilginin, aklın (intellect)** ve **güdülerin** değişmesiyle açıklanır (Troxell, t.y., "Agency and Freedom" bölümü, para. 1). Kendi kişisel deneyimim üzerinden bu durum daha net anlaşılabilir:

Eskiden tembelliği, oyun oynamayı... seven ben şimdi tam tersi bir biçimde ders çalışmayı, kitap okumayı... sever bir niteliğe büründüm. Ancak Schopenhauer'in buna cevabı "_intelligible character_ değişmedi, değişen yalnızca _intellect (akıl/idrak)_ aracılığıyla ortaya çıkan farklı _görüngüler_," minvalinde olacaktır. 

Bu perspektife göre, değişen şey haz alınan aktivitelerin türüdür, fakat haz ve acıdan kaçınma mekanizması aynı kalır. Eskiden oyun oynayamamak acı verirken şimdi zamanı boşa harcamak daha büyük bir entelektüel ıstırap verir. Schopenhauer'e, "Ama eskiden ders çalışmak zevk vermiyordu," diye itiraz edilseydi, cevabı muhtemelen şöyle olurdu: 

> "Aklın (idrakin - _intellect_) sana sunduğu yeni perspektifler aracılığıyla yeni bir motif ortaya çıktı... Bu motiflerin işaret ettiği _intelligible character_ herhangi bir değişime uğramadı, o _intelligible character_'in şu ya da bu şekilde *görüngü*deki tezahürü değişime uğradı." 




> "Schopenhauer şu kesin inkârına güya bir girizgâh bulmak için _“Bir kişi nefsini ıslah etmek için gayet samimi bir biçimde karar verdiği hâlde yine hiçbir zaman tamamen nefsini düzeltemez.”_ diyerek _“Nefsini tamamen ıslah edemezse kısmen edebilir.”_ gibi bir ihtimale kapı aralıyor. Cüzü (bir kısmı) mümkün olduktan sonra küllü (tamamı) niçin mümkün olmasın?" ([[Ethem Bakar - İrade Terbiyesi.pdf#page=64&selection=31,36,31,37|Bakar, 2023: 64]])

Ancak burada kritik bir yanlış anlama söz konusudur. Schopenhauer'de "cüzî değişim", ahlâkın bir parçasının değil, ona etki eden **bilginin** değişmesidir. Dolayısıyla "kısmî düzelme", karakterin değil, kişinin olayları anlama ve değerlendirme biçiminin, yani **idrakinin** düzelmesidir. Bencil bir adam, bencilliğinden vazgeçtiği için değil, bencilliğinin amacına daha zekice hizmet eden yeni **araçlar** bulduğu için davranışını değiştirir. Amacı, yani iradesinin temel yönelimi zerre kadar değişmemiştir. "Nefsini tamamen ıslah edememek" de iradenin bu değişmezliği karşısında aklın çabalarının önünde sonunda yetersiz kalacağına işaret eder.

Nihayetinde Bakar ve Payot'un eleştirileri Schopenhauer'in felsefesinin ampirik düzlemdeki yansımalarını doğru bir şekilde tespit etse de tezin metafiziksel çekirdeğine nüfuz edememektedir. Ancak bu durum eleştirilerin tamamen geçersiz olduğu anlamına gelmez, Payot ve Bakar'ın karakterin değişmesinden kastettiği farklıyken Schopenhauer'in de farklıdır. Schopenhauer'in teorisinin gerçekten de heves kırıcı bir iddia olması ve insanları ahlaki gelişim çabasından alıkoyma potansiyeli taşıması iddiası bana göre de kısmen doğrudur. Karakterim bu, doğam bu, değiştiremem minvalinde karşı çıkışlara da bir zemin hazırlamaktadır esasında bu. Ancak denildiği gibi, tabiatı gereği haz almaya meyilli birisinin görüngüdeki karşılığı pekâlâ farklı hazlar olabilir. Oyun oynamak yerine kitap okumak haz verir konuma gelebilir misal.

Yine Kant ile ilintili kritikte olduğu gibi, burada da kimin doğru olduğunu söylemeye girişmeyeceğiz, zira haddimiz değil.

---

## 3. Determinizm ve Özgür İrade Tartışması

Bakar ve Payot'un özgür iradecilere karşı çıkmalarının birkaç sebebi var. Bunlardan ilki yaptığımız her şeyin bir sebebi olması, fiillerimizde özgür olmamamız, hepsinin bir nedenler zinciriyle ortaya çıkmasıdır. İkincisi ise özgür iradeciler insanın değişimini kabaca bir *fiat*'a, yani *düşünülüp verilen karar*'a bağladıkları için, bir bağımlılıktan kurtulmayı istemek onlara göre pekâlâ yeterli.

- Yirmi yaşında bir genç düşleyelim, cilveli bir kadının hilelerine boyun eğmiş olsıun. Para çalmak, kumar oynamak, tembellik ve hovardılakla birlikte insanî vazifelerini yamaya gücü kalmasın, kötü ahlâk içerisinde yüzssün. Özgür iradecilere göre bu gence hiç acımamalı, koşulların bir esiri olduğu gerçeğini aklımıza bile getirmeden "Kendi kabahatlerinden o sorumlu, isteseydi bu çamurlara batmazdı" dememiz gerekiyor ([[Ethem Bakar - İrade Terbiyesi.pdf#page=68&selection=31,36,31,37|Bakar, 2023: 68]]).  Ancak Bakar özgür iradecilerin bu minvaldeki iddialarını şiddetle karşı çıkmakta. Zira ona göre o kişinin kabahati "büyük büyük atalarının" kimi kusurlarının etkisinden başlayarak ebeveynin verdiği genlere, sonrasında aldığı terbiyeye, konuştuğu insanlara, yaşadığı çevreye, "gücünü aşan" tesadüflere, şiddetli heveslere ve o minvaldeki diğer sebeplere bağlıdır.

Özgür iradecilere birebir şu alıntıyla da karşı çıkıyır:

"Özgür iradeye güvenmek, insanın fiillerini idare eden duyguları ve aklî sebepleri görmemek, bir düşüncenin fiil hâline gelebilmesi için ne kadar çok şartı aşmaya mecbur olduğunu bilmemek demektir." ([[Ethem Bakar - İrade Terbiyesi.pdf#page=68&selection=31,36,31,37|Bakar, 2023: 68]])

Oysa belirttiğimiz gibi, Kant *fenomenal dünya*'da determinizm olduğunu söylese bile *numenal dünya*'da özgür olduğumuzu söyler. Kant her ne kadar karşı çıksa bile Frankfurt (Ethem Bakar'dan çok sonra, ancak yine de sarfedelim), Hobbes, Hume gibi filozofların özgürlük ve determinizmi bağdaştırdığı teoriler var.

Bakar'a göre özgür irade olmasa bile onun bir gaye, nihai hedef, ideal olarak olması gerektiğini savunuyor ([[Ethem Bakar - İrade Terbiyesi.pdf#page=69&selection=31,36,31,37|Bakar, 2023: 69]]). Stoacıların bilge tasviri de benzer şekilde hazdan, şehvetten, üzüntüden ve öfkeden arınmış, baştan sona erdemden ibaret olan bir varlıktır ve onların deyimiyle "tanrısal"dır. Ancak bu bilge profiline erişmiş kişileri sarfetmek zor, genel kabul Sokrates'tir buna erişmiş olarak. Sonrasında da Cato'yu bilge olarak sarfeden vardır. Yani tıpkı stoacıların bilge tasvirinin de bir ideal olması gibi Bakar'ın ve Payot'un özgür irade anlayışı da bir idealdir, son aşamadır. Stoacılardan farklı tarafı ise tamamıyla dünyevîdir onların özgür irade ideali. Oysa stoacıların bilgesi logos'a uyar, logos'a uyduğu için bilgedir -ki logos "tanrısal akıl, evrensel akıl, tanrısallık, Zeus" gibi isimlerle de anılmaktadır. Hülasa, özgür iradenin bir ideal olduğunu bilmemiz gerekir, istikamet de budur.

>	"Fakat bu dâhice kudretin bizde olmadığını ve her ideal gibi bir seraba benzeyerek daima yaklaşıldıkça varılmasının imkânsız olduğunu bilmeliyiz." [[Ethem Bakar - İrade Terbiyesi.pdf#page=69&selection=31,36,31,37|(Bakar, 2023: 69)]].

Tembel bir insanın "Tembellik benim kabahatimdir, istesem anında kurtulurum." diyerek tembellikten derhal kurtulması mümkün değildir. Bundan yola çıkarak özgür iradenin olmadığı iddiasını güçlendirir [[Ethem Bakar - İrade Terbiyesi.pdf#page=69&selection=31,36,31,37|(Bakar, 2023: 69)]].

Hürriyeti elde etmek bir anda olacak bir şey değildir. Düşünüp taşındıktan sonra hemen "Tamam, artık böyle olacağım." demekle elde edileme. Hürriyeti elde etmek için çok çalışmak; hazlarımıza, ölçüsüz isteklerimize, tembelliğimize kırbaçla yaklaşmak; aynı hedefi izleyen daimî çabalar göstermek gerekmektedir. Bundan dolayı Bakar'a bu konuda katıldığımızı söylemek gerekiyor. "Bağımlılığını bırak." diyerek bırakmak pek mümkün değil. Daimî bir çaba göstermek zaruriyetindeyiz. Bu denli daimî ve uzun zahmetleri yapmak yerine bir anda verilen bir kararla vazgeçilebileceğini iddia eden kuram bu yüzden doğru değildir Bakar ve Payot'a göre.

>	"Kaderi ahlaki özgürlüğün kaderine bağlanmaya çalışılan özgür irade, hiçbir ilgisi olmaması bir yana, onun taban tabana zıddıdır. Çünkü başlıbaşına bir sebat eseri olan benliği özgür kılmanın uzun ve zahmetli yolunu gençlere bir *fiat*'a bağlı basit bir işmiş gibi göstermek, baştan onların cesaretini kırmayı garantilemek anlamına gelir. Derinlikleriyle büyümüş Antikçağın irade insanlarıyla sekiz yıl boyunca içli dışlı olmanın genç adamın içini coşkuyla doldurduğu anda, onu bu eksiksiz vazifeyle karşı karşıya getirmek, zorlukların hiçbirini gizlememek, ama azmederse sonunda zaferin kesin olduğunu göstermek en iyi yoldur." ([[Jules Payot - İrade Eğitimi.pdf#page=23&selection=39,45,39,46|Payot, 2021: 23-24]])
>	"(...) *Hiç kimse, özgür olmayı hak etmiyorsa özgür olamaz*. Özgürlük ne bir hak ne de bir olgudur, özgürlük bir ödüldür, en yüce, mutluluk açısından en verimli ödül: Bir manzara için güneş ışığı neyse, yaşamın tüm olayları için de özgürlük odur. Onu kendi çabasıyla ele geçirmeyen yaşamın tüm derin ve kalıcı sevinçlerinden mahrum kalır." ([[Jules Payot - İrade Eğitimi.pdf#page=25&selection=39,45,39,46|Payot, 2021: 25]])

Şöyle bir parantez açalım, stoacılıkta biz *en yüce iyi*'ye "**erdem**" demekteyiz. Erdemli insan da *logos*'a uyan insandır, yukarıda dile getirdiğimiz gibi. Ve *en yüce iyi*'ye yalnızca bilge erişebilir, bilge de bir idealdir. Tıpkı böyle olduğu gibi, Bakar ve Payot'ta da *özgürlüğü* bir ideal, ödül, *en yüce iyi* olarak görmekteyiz. İlk kritikte şöyle söylemiştik:

"*Bütün bunları da göz önünde bulundurarak irade eğitiminin temelini sağlayacak olan anlamı -ki bu amacı da anlamlı kılan unsurdur- sağlama hususunda Ethem Bakar'ın da Jules Payot'un kuramsal olarak son derece yetersiz kaldığını, kopması yakın bir ipin üzerinde olduklarını söylemek gerekiyor.*"

Zayıf bir temel üzerine bina edilen irade terbiyesi tamamıyla dünyevi bir amaç olan *özgürlük* idealine ulaşmayı *en yüce iyi* olarak belliyor kendine. Tabii ki dünyevi olacak, nihayetinde ikisinde de materyalist, maddeci, pozitivist bir kişilik göze çarpıyor. Nitekim Payot'a göre ahlâkın "**tek**" ihtiyacının özgürlük olduğunu, bu özgürlüğü de ancak determinizm içinde ve onun aracılığıyla, yani Kant'ın deyimiyle *fenomenal dünya*'da erişebiliriz. Buradan bu ideale karşı olduğumuz düşünülmesin, zira genel olarak ideallere karşı değiliz. İnsanın kendinden büyük bir şeyin parçası olmasını sağlayan şeylerin çoğu *ideal*dir. Maslow dahî hiyerarşisinde *idealist* kişilerin en büyük istisnalara girdiğini söylemektedir.

İdealler tabiatı gereği yüce ve ulaşılmaz -kimi durumdaysa nadiren ulaşılır- niteliktedir. Ulaşamasak dahî, bu uğurda çaba gösterdiğimiz için kıymetlidir. En azından çabaladık, en azından o ideale ulaşmaya çalıştık. Ancak burada bu idealden ziyade Payot'un *"ahlâkın tek ihtiyacının özgürlük"* olduğu düşüncesini kritize etmek gerekiyor.

Kant'ın dahî postulat olarak özgürlüğü, Tanrı'yı ve ruhun ölümsüzlüğünü kabul ettiğini bilmiyor muyuz? Ahlâk yasasının **geçerli** olması için özgürlüğe sahip olmamız gerekiyor. İnsanın "istemle hareket edebilmesi" gerekiyor. Teorik olarak bunu kanıtlayamasak dahî pratik akıl, ahlâk yasasının uygulanabilirliği için özgürlüğü postüle etmek durumundadır. Kişi kendine kategorik imperatif bir biçimde yasa koymalıdır bu özgürlük ile. 
"*En yüce iyi*"ye (summum bonum) ulaşabilmek için adaletin tesis edilmesi gerekir ki bu da dünyada erdemin mutluluğa dönüştüğünü görebilmekle mümkündür Ancak bu ilişki salt olarak *fenomenal dünya*'da gerçekleşemez, bundan dolayı adaletin mutlak olarak gerçekleşmesini sağlayacak bir üst düzen, evrensek akıl, yani Tanrı postüle edilmelidir. İnsan ahlâkî gelişim yolunda tam mükemmelliğe erişemeyecek kadar sınırlıdır, bundan dolayı eylemin **anlamlı** olabilmesi için *ölümsüz bir ruh* postulatı gerekmektedir. Ruhun ölümsüzlüğü *summum bonum*'un nihai gerçekleşmesini mümkün kılacaktır.

Immanuel Kant bunları Saf Aklın Eleştirisinde (I. Kritik) değil, Pratik Aklın Eleştirisinde (II. Kritik) dile getirir. Zira I. Kritik teorik akıl ile ilgilidir ve bilginin sınırlarını inceler. Teorik akıl sadece *fenomenal alan*'da bilgi üretebilir, *numenal alan* ise kendinde şey, Tanrı, ruh ve özgürlüğü konu aldığı için ilk kritiğin konusu değildir. Bu yüzden Tanrı'nın varlığı, ruhun ölümsüzlüğü ve özgürlük gibi kavramlar kanıtlanamaz, teorik akıl bunlar hakkında olumlu veyahut olumsuz yargıda da bulunamaz. II. Kritik'te ise kategorik imperatif bizi koşulsuz bir biçimde erdemli davranmaya zorlar. Ancak *summum bonum* *fenomenal dünya*'da garanti edilemeyeceği için yukarıda saydığımız üç kavram pratik aklın postulatları olarak ileri sürülür. Yani bunlar bir bilgi iddiası değil, ahlâkî yaşamın mümkünlüğü için zorunlu olan varsayımlardır.

Hülasa, ahlâkî tezi adece Bakar ve Payot'un yaptığı gibi dünyeviye, yani *fenomenal dünya*'ya indirgersek birçok sorun meydana çıkacaktır. Ahlâkî gelişimin devamlılığını sağlamanın dayanacağı bir neden yoktur, zira hepsini *fenomenal dünya*'ya indirgerler. Kant zaten bu nedensizlikten ötürü o 3 kavramı postulat olarak şart koşmaktadır. Aksi takdirde Payot ve Bakar'ın iddia ettiği "ahlâkî gelişim" düzgün bir temelden epey yoksun kalıyor.

>	"İradenin psikolojik doğasını öğrenmeyen; fikir, duygu ve fiil nedir bilmeyen; fikirler, duygular ve fiiller arasındaki ortaklıktan haberdar olmayan; iradenin terbiyesi için ne gibi maharet ve hatta hilelere başvurması gerektiği bilgisinden nasipsiz olan, bu harp meydanına atılmasın; çünkü daha ilk dakikadan mağlubiyeti kesindir."  [[Ethem Bakar - İrade Terbiyesi.pdf#page=72&selection=31,36,31,37|(Bakar, 2023: 72)]].

Nihayetinde Bakar'ın yukarıdaki sözlerini ona iade etmek de pekâlâ mümkündür. Terakki ve tekâmülün anlamlı bir gaye olmadığını bilmeyen, ahlâkî tezi *fenomenal dünya* ile sınırlı tutan, ahlâkın anlamlı ve sürdürülebilir olması için gereken postulatları reddeden bu harp meydanına atılmasın; çünkü ne yaparsa yapsın önünde sonunda kaybedecektir.

Bundan sonraki kısımlar daha çok tıbbî bir incelemeye tâbi tutulması gereken kısımlardır. O yüzden bu konulara yalnızca yüzeysel değinmek zorunda kalacağım.

Payot'un da Bakar'ın da determinist olduğunu, özgür iradeye ve kaderciliğe sertçe karşı çıktıklarını tekrar söylemek gerekmekte.

Bakar'ın determinizm teorisi tanımı şöyledir:

>	"Bütün fiil ile hareketlerimizin, bütün düşünce ve alışkanlıklarımızın mecburî bir güdünün, sebebin etkisiyle meydana geldiğini ve bu amansız mücbire karşı bizim hiçbir gücümüz olmadığını ve dolayısıyla fiillerimizin eksiklik ve kusurlarında hiçbir mesûliyetimiz olmadığını iddia eden teori."  [[Ethem Bakar - İrade Terbiyesi.pdf#page=73&selection=31,36,31,37|(Bakar, 2023: 73)]].

Ayriyeten determinizm yoğunluklu olarak genetiğe bağlı olmakla birlikte çevreye, tahsile, terbiyeye, fikrî seviyeye, yaşadığımız çevreye, arkadaş ortamına, kitaplara, gözlemlere, alışkanlıklara vb. birçok iç ve dış sebebe bağlıdır [[Ethem Bakar - İrade Terbiyesi.pdf#page=77&selection=31,36,31,37|(Bakar, 2023: 77)]]. İradeyi terbiye etme bağlamında bu sebepleri düzgünce seçersek dolaylı yoldan irademizi terbiye edebiliriz.

Bir sene sonra fiil ve hareketlerim bugüne tabii ki pek benzemeyecek, zira tecrübelerim ve gözlemlerim değişecek -hislerimin ve aklî kudretimin erişeceği dereceyle birlikte.

Ancak Bakar burada yine safsata yapıyor, güya "ne kadar öğrenir ve ne kadar ilerlersek zorunluluğumuzun tâbi olacağı şartlar iyiliğe, güzelliğe ve hakikate o kadar yaklaşacak"mış [[Ethem Bakar - İrade Terbiyesi.pdf#page=79&selection=31,36,31,37|(Bakar, 2023: 79)]]. Oysa bilimin ilerleyişi içerisinde bunların gerçeklikte pek karşılığı olmadığını kavradık. Öğrenme ve ilerleme Japonya'ya atom bombaları atılmasına sebebiyet verdi. Savaşlarda kimyasal gazlar kullanılmasına sebep oldu. Bir ülkenin başka bir ülkeyi tehdit yoluyla caydırmasına sebebiyet verdi. Bu mudur iyilik? Bu mudur güzellik? Bu mudur hakîkat? Bize kalırsa ilerleme/tekâmül doğası gereği ne iyidir ne de kötüdür. Kullanımı itibariyle iyi'liğe veyahut kötü'lüğe bürünecektir. Bu ilerleme bizim için *adiaphora*'dır, ilerlemenin niteliği önemlidir.

Bakar'ın iddiasına göre psikolojik ve bilimsel değerlendirmeler de bu teorinin gerçekliğini ve isabetli olduğunu hemen tasdik eder. Uzun uzun değinmek yerine özetlersek, fiillerimizin geneli iç ve dış bazı sebepler ve şartların emri altında ve onların esiri olduğundan, bu iç ve dış sebepleri düzeltirsek, eğitirsek ve güzel bir şekilde seçersek manevî eğitimimiz de gerçekleştirilmiş olur  [[Ethem Bakar - İrade Terbiyesi.pdf#page=75&selection=31,36,31,37|(Bakar, 2023: 75)]]. Bu bağlamda determinizm teorisi irade terbiyesine aykırı değildir. Zira nasıl öldürme fiiline cüret etmek bu teoriye bağlıysa hayır ve fazilete dair fiillere sahip olmak da o şekilde bu teoriye bağlıdır. Zorunluluk sadece kötülüğü değil iyiliği de zorunlu kılar. Bundan ötürü iç ve dış uyarımlarımızı istediğimiz şekle sokmalıyız ki determinizmle birlikte ortaya çıkacak olan fiiller ve hareketler hep hayra, fazilete, çalışmaya, gayrete, cesarete, teşebbüse, "tekâmüle ve terakkiye" ait olsun. İşte irade terbiyesi bize bu ilmi öğretecektir [[Ethem Bakar - İrade Terbiyesi.pdf#page=79&selection=31,36,31,37|(Bakar, 2023: 79)]].

Bilimsel çevredeki güncel görüşleri baktığımızda beyin aktivitesinin özgür irade ile nasıl ilişkilendiğinin hâlâ netleşmediğini ve nörobilimin özgür iradeyi hâlâ tamamen çürütemediğini görmekteyiz (Brass vd., 2019). Dolayısıyla o dönemin hâkim düşünce yapısı gereği Payot'u olduğu gibi kopyalayan Bakar'ın dedikleri bir nebze kabul edilebilir, ancak mutlak olarak determinizm vardır demek de bilimsel olarak mümkün gözükmüyor.

---
### Kaynakça

Brass, M., Furstenberg, A., ve Mele, A. R. (2019). Why neuroscience does not disprove free will. _Neuroscience and Biobehavioral Reviews_, _102_, 251–263. [https://doi.org/10.1016/j.neubiorev.2019.04.024](https://doi.org/10.1016/j.neubiorev.2019.04.024)

Heimsoeth, H. (2007). *Immanuel Kant'ın Felsefesi*. (Çev. T. Akınhay). Doğu Batı Yayınları.

Kant, I. (1999). *Pratik Aklın Eleştirisi*. (Çev. İ. Kuçuradi, Ü. Gökberk, F. Akatlı). Türkiye Felsefe Kurumu.

Oskay, B. (2023). Immanuel Kant'ın Ahlak Felsefesinde Özgürlüğün Olanağı. *tabula rasa: Felsefe & Teoloji*, 1(40), 1-21.

Rohlf, M. (2024). Immanuel Kant. E. N. Zalta & U. Nodelman (Ed.), *The Stanford Encyclopedia of Philosophy* (Summer 2024 Edition). [https://plato.stanford.edu/archives/sum2024/entries/kant/](https://plato.stanford.edu/archives/sum2024/entries/kant/)

Troxell, M. (t.y.). Arthur Schopenhauer (1788—1860). *Internet Encyclopedia of Philosophy*. Erişim Tarihi: 24.08.2025. [https://iep.utm.edu/schopenh/](https://iep.utm.edu/schopenh/)
