
### Süreklilik ve Tefekkür

Bir tembel sınava son hafta kala günde pekâlâ 8 saat çalışabilir. Ancak aylarca günde 4-5 saat çalışmayı sürdüremez, bu ona pekâlâ zor gelir. Nefret edilen yoğun olarak sarf edilen çaba değil, nispeten o kadar yoğun olmasa bile daha fazla kuvvet sarfı gerektiren düzenli ve devamlı çalışmalardır. Az bile olsa devamlı olan çabalar uzun aralıklarla birbirinden farklı zamanlarda gösterilen yoğun çabalardan daha fazla yorar. ([[Ethem Bakar - İrade Terbiyesi.pdf#page=47&selection=52,44,52,45|Bakar, 2023: 47]])

Tembel savaşa pekâlâ tahammül edebilir, zira savaş anlık yoğun çabalar ister. Anlık yoğun çabalar adı üstünde anlık ve yoğun olduğu için o an kapsamında düzenlenmiş çabadan daha yüksek çaba gerektirse bile, uzun zamanlara yayılmadığı için bunu hareketsizlik dönemleri izleyecektir. Bu bağlamda daha fazla enerji tüketenin düzenlenmiş sebatkâr iradeyle yapılan çabalar olduğu bellidir ([[Jules Payot - İrade Eğitimi.pdf#page=25&selection=5,18,5,19|Payot, 2021: 25]]).

Çalışma ve gayret denilerek kastedilen belleği zenginleştirmek ve doldurmak için sürekli olarak okuyup öğrenmek değildir. Belleği zenginleştirmeye ve doldurmaya yarayan hiçbir çalışma hakikî çabadan ve hakikî çalışmadan sayılmaz. Hakikî çabadan kastedilen dışarıdan öğrendiklerimiz uygulamak değil, öğrendiklerimizin zihnimizin derinliklerine nüfuz etmesini sağlayarak uzun uzadıya süren tefekkürlerle harmanlamaktır; küçük bir tohumdan ibaret iken zamanla tefekkür içerisinde onu bir ağaç hâline getirmektir. Köklerin uygun bulunduğu çeşitli fikirlerle birleşmesi ve yayılmasıdır. ([[Ethem Bakar - İrade Terbiyesi.pdf#page=47&selection=52,44,52,45 |Bakar, 2023: 47-48]])

Bu bağlamda olmazsa olmaz bir husus vardır ki bu da düşüncemizi sürekli üretecek, tekrar tekrar çabalar sarf edecek sağlam bir iradeye sahip olmaktır: Gördüğümüzü, işittiğimizi ve öğrendiğimizi beynimizde daima çiğneye çiğneye büyültmeli, o fikir kendi mülkümüz olana kadar daimi çaba sarf ederek söz konusu fikrin zihinde yabancı kalmasını engellemeliyiz. ([[Ethem Bakar - İrade Terbiyesi.pdf#page=48&selection=52,44,52,45 |Bakar, 2023: 48]]) Ancak söz konusu çalışmaları böyle sürekli çabalarla bir arada tutmak da yeterli değildir. Bir fikrin büyümesi, ulvî bir neticeye ulaşması için dikkatin daima o fikre yönelmesi, zihnimizdeki bütün meşgalemizin onu büyütecek şekilde kurgulanması, daima o seçilen fikri görmemiz ve daima onun peşinden koşmamız lâzımdır. Nitekim "*Dehâ uzun bir sabırdan başka bir şey değildir.*"

Çalışmayı bu mertebeye ulaştırmak için şüphe yoktur ki nefsi hiç ara vermeksizin, her dâim aynı mevzuya, aynı amaca yönelterek aynı yoğunlukta ve istikamette sürdürmeye zorlamalıyız. Kendimize amiyane tabiriyle kırbaçla yaklaşmalıyız.

### **İrade Eğitiminin Temeli Üzerine Bir Kritik**

#### İki Zıt Teori: Kötümserlik ve İyimserlik

Bu sürekli çabayı meşru kılacak felsefi temel nedir? Bu noktada iki temel teori karşımıza çıkar:

- **Kötümser Teori:** Gelişigüzel bir tesadüf eseri olarak ve hiçbir kanuna bağlı olmayarak yokluk zeminine atıldık; yaşadığımız kadar yaşayacak ve istediğimiz gibi hareket edeceğiz fakat sonucunda ölüm her şeyi bitirecek, bir hiçlik içinde ortaya çıktığımız gibi yine bir hiçliğe dönüşeceğiz.

> [!quote] <span style="color:black; margin-left:10px">**İyimser Teori**</span>
> "Kâinat terakki ve kemâle ulaşma yolunda devamlı surette ilerliyor; biz de bu tekâmülün seyriyle âhenk içinde ilerlemeye mecburuz. **Nasıl kâinatta bir tekâmül maksadı**$_1$ varsa, **bizim şahsî hayatımız da da aynı şekilde bir tekâmül gayesi vardır.**$_2$ **Boş yere meydana atılmış değiliz; hayatımız ve eserlerimiz hiçlikten ibaret kalmayacak...**$_3$ Kâinatın tekâmülüne biz de fert olarak yardımcıyız. Yaratılışımız ulvî bir kanuna bağlıdır. **Bu ulvî kanun, kâinatın tekâmülünü, bu tekâmüle bizim de yardımcı olmamızı, tekâmüllerin ayrılmaz bir parçası olan ve insanları hakikate, iyiliğe ve güzelliğe sevk eden ahlâkî kanunun kurallarıyla süslenmemizi emrediyor.**$_2$"
> ([[Ethem Bakar - İrade Terbiyesi.pdf#page=50&selection=10,62,24,36|Bakar, 2023: 50]])

#### Bakar ve Payot'un Argümanlarının Eleştirisi

Ethem Bakar'ın bu cümleleri Payot'un otoritesine dayanarak dile getirdiği kanaatinde olduğumu söylemek isterim. Payot'a göre olan duruma değinmeden önce burada işaretlediklerimiz hepsi safsatadır. Sırasıyla **teleolojik safsata (doğaya amaç yükleme)**$_1$, **is-ought safsatası**$_2$ ve **wishful thinking** $_3$.

> *"Kâinat yaratıldığından bugüne kadar geçen milyonlarca yıldır devam eden bu düzen de gösteriyor ki kâinatımız bir tekâmül kanununa uyarak bilmediğimiz bir sonsuzluğa doğru ilerliyor; hayat mücadelesinin bütün dehşetine rağmen insanlık gittikçe yüce bir insanlık mertebesine varmaya meylediyor. O hâlde şu hayret verici ebedî nizam önünde bizim taşlar gibi cansız ve hissiz bir seyirci durumunda kalmamız mümkün müdür?* ([[Ethem Bakar - İrade Terbiyesi.pdf#page=50&selection=10,62,24,36 |Bakar, 2023: 50]])

El-cevab: Evet, mümkündür.

Devamında da şöyle söylüyor:

>*"Bu teoriden bahsedişimiz, kötümserleri susturmak içindir. Yoksa **ahlâki kanunun lüzumunu ispat için hararetle delil göstermeye ne gerek var; en basit ve selim bir akıl bile bu gerekliliği tartışmasız kabul eder**."* ([[Ethem Bakar - İrade Terbiyesi.pdf#page=50&selection=10,62,24,36 |Bakar, 2023: 50]])

Burada tabii *argumentum ad lapidem* dediğimiz karşıt görüşü çürütmek yerine onu saçma, gereksiz görerek doğrudan reddetme safsatasına rastlıyoruz.

Sonrasında ise örneklendirerek şöyle söylüyor:

>*"Hırsız bile hırsızlığın, câni bile cinayetin, yalancı bile yalanın, çekiştirmenin ve ayıbı yüze vurmanın kötü olduğunu bilir ve kınar."* ([[Ethem Bakar - İrade Terbiyesi.pdf#page=50&selection=10,62,24,36|Bakar, 2023: 50-51]])

Bundan öte bir örneklendirme ve "temellendirme"ye rastlayamıyoruz.

>*"Akl-ı selim, beşerin fıtratına bağlı olan bu hayır ve fazilyet sermayesi, ahlâk kanununun lüzumuna hararetle inanma konusunda hiçbir teoriye dayanmaya muhtaç değildir."* ([[Ethem Bakar - İrade Terbiyesi.pdf#page=51&selection=10,62,24,36|Bakar, 2023: 51]])

Hayır, muhtaçtır. Yine *argumentum ad lapidem*. Nitekim Payot'un da Ethem Bakar'ında felsefeden ve mantıktan nasibini almamış kişiler olduğunu da söylemek gerekiyor. Hele Jules Payot'un Kant'ı düzgünce anlamadan onun kaderci olduğunu iddia ettiğini, Ethem Bakar'ın da hiç sorgulamadan Payot'un bu dediğini aktardığını ve onun da Kant'a karşı çıkıp Payot'u destekler şekilde kaderci olduğunu iddia ettiğini eklersek bu iddiamız daha da kuvvetlenecektir. Felsefe okyanusuna açılan bir kişinin elindeki en kuvvetli silahlardan birisi mantıktır, ancak daha ahlâkî tezin kabulü hususunda bile mantık hatalarıyla, düzgün bir temellendirmeden yoksun lâflarla karşı karşıya kalıyoruz. Ahlâkî tezin kabul edilmesi hususunda kendileri de laik ahlâkın savunucuları olan Payot ve Bakar'ın argümanları epey zayıftır.

Nitekim Payot ahlâkî tezin kabulünü ömür boyu sadece bir kez alınması gereken kararlardan birisi olarak görmektedir, ancak irade terbiyesinde bu denli öneme sahip bir kararın düzgün bir temelden yoksun olması gerçekten iç açıcı değildir.

> [!quote]
> "Tavır ve davranışların genel doğrultusu bakımından, evrenin genel amacı hakkındaki mevcut iki büyük varsayım arasında seçim yapmamız gerekir. Ya kuşkucularla birlikte, şu anki haliyle dünyanın bir daha tekrarlanmayacak talihli bir zar atışının sonucu olduğunu, yaşamın, bilincin yeryüzünde bir tesadüf sonucu ortaya çıktığını kabul edeceğiz. Ya da karşıt tezi benimseyeceğiz: Evren'in giderek yükselen bir mükemmelliğe doğru evrim içinde olduğuna inanacağız." ([[Jules Payot - İrade Eğitimi.pdf#page=88&selection=38,34,38,35|Payot, 2021: 88]])
>
> "(...) binlerce yıldır süren bu uzun evrim düşünen canlılar, bu düşünen canlılar da ahlaklı canlılar yarattı. O zaman genel işleyişin düşünceye ve ahlaka doğru yöneldiğini kabul etmemek mümkün mü? Hem doğa tarihi hem de insanlık tarihi hayat mücadelesinin tüm korkunçluklarının üstün bir insanlığın oluşumu sonucunu verdiğini öğretiyor." ([[Jules Payot - İrade Eğitimi.pdf#page=88&selection=38,34,38,35|Payot, 2021: 88-89]])
>
> "Ahlaki tezin kabulüne karar verilir, çünkü sadece o, varoluşumuza bir neden kazandırır, çünkü sadece o, iyiye yönelik gayretlerimize, haksızlığa ve ahlaksızlığa karşı mücadelemize bir anlam yükler. O andan itibaren, kuşkucu gerekçelerin zihne nüfuz etmesine bir an olsun izin verilmez; bunlar tiksintiyle püskürtülür çünkü felsefe yapmanın zevkinden daha üstün bir görev söz konusudur: harekete geçme ve dürüstçe harekete geçme görevi. Bir yaşam prensibi hâline gelen ahlaki inanç kıskançlıkla korunur ve varoluşumuza, düşüncenin duygu üretiminde, sağlam ve güçlü bir etkinlik üretiminde aciz kaldığı heveskarlarda asla rastlanmayan bir lezzet, bir yükseliş, bir dinçlik katar." ([[Jules Payot - İrade Eğitimi.pdf#page=89&selection=38,34,38,35|Payot, 2021: 89-90]])

İkisinde de apaçık bir şekilde *is-ought safsatası*, *teleolojik safsata*, *appeal to nature* ve *argumentum ad lapidem* göze çarpıyor. Ahlâkî tezin kabul edilmesi için Ethem Bakar elle tutulur bir argüman sunmuyor, buna mukabil Payot'ta seçim yapmamanın bile bir seçim olacağına -ki haklıdır-, iki tez arasından birisinin kesinlikle seçilmesi gerektiğini, ilerleyişimizin, enerjimizin, karamsar teoriden kurtuluşumuzun ancak ahlâkî tezin kabul edilmesiyle olabileceğini görüyoruz ([[Jules Payot - İrade Eğitimi.pdf#page=89&selection=38,34,38,35|Payot, 2021: 89-90]]).


Pekâlâ ahlâkî tez seçilmelidir bana göre de, ancak Payot ve Ethem'in savunduğu -ki ikisi de pozitivist ve maddeci görüştendir- şekliyle değil. Zira bu okyanusa çürük bir kayıkla açılmaktan farksızdır. Laik ahlâkî teorinin -ikisinin de varmaya çalıştığı nokta dinden bağımsız olan bu teoridir- düzgün bir temelden yoksun olduğunu -onların anlattıkları şekliyle- dile getirmiştik. Bilhassa ikisinin de sunduğu "gerekçe"ler niçin ahlâklı olmalıyım sorusuna düzgün bir yanıt veremiyor, verebildikleri yanıtlarsa dünyevi hayattan, ölüm sonrasında birey olarak hiçbir geçerliliği olmayacak yanıtlardan öteye geçemiyor. Gelecek nesillere eser bırakmak, doğanın tekâmülünün bir parçası olarak hem fert, hem toplum olarak da tekâmül etmeye yardımcı olmak gibi amaçların hepsi dünyevidir. Öldüğümüzde bunların hiçbirinin bilincinde olmayacağız eğer ötedünya söz konusu değilse -ve "kötümser" ya da "kuşkucu" olarak atfettikleri teorinin dediği gibi, gerçekten de hiçliğe karışacağız. Bu nihai ve kaçınılmaz sonucun -ölümün- elbet geleceğini alenen bildiğimiz hâlde, evrenin, doğanın, fert olarak kendimizin ve insanlığın tekâmülü için niçin gayret gösterelim? Niçin bu gayretin bizim için bir bağlayıcılığı olsun? Niçin doğanın tekâmül içerisinde olması, zorunlu olarak bizim de tekâmülümüzü gerektirsin? Ben tekil olarak bireyim, doğanın bir parçası olsam dahî onun tekâmülünün bir parçası olmak zorunda değilim. Doğaya bir amaç yüklemek de hatalıdır, zira doğanın bir amacı olduğunu iddia eden bizatihi insandır. Doğada belirli bir gaye yoktur, ancak ilerleyiş olduğu hususunda bir itirazımız da yoktur. Doğaya bir amaç yükleyen her türlü teori hatalıdır, zira insanın sözcüklerle atfettiği bir amaç, bizatihi doğanın amacı değil, bizim onun için uygun gördüğümüz, sadece bizim zihnimizde belirli bir anlamı ve çıktısı olan amaçtır.

Evrim teorisini **doğalcı bakış açısıyla** yorumlarsak insanın itiraz edilemez bir biçimde, sadece hayatta kalmayı ve çoğalmayı fonksiyon edinmiş bir madde yığını olmaktan öteye geçemeyeceğini söylememiz gerekiyor. Ola ki kör şans eseri evrimleştiysek bundan başka bir yorum yapmanın pek mümkünatı yoktur, ki bu da Payot'un da Bakar'ın de savunduğu pozisyonu tamamen yıkıcı bir yorumdur. Ancak öyle değil, tanrısal/ilahî yönlendirme vasıtasıyla evrimleştiysek o zaman ahlâkî teorinin bir geçerlilik payı olmaya başlayacaktır. Metafizik bir temel olmadan ahlâkî teorinin geçerliliğini ve gerekliliğini ispatlamanın pek mümkün olmadığını söylemek gerekiyor. Nitekim günümüzde laik ahlâktan yana olan kişilerin sayıklamaya bayıldığı Kant dahî ahlâkî düzenin gerçekleşmesi için adaleti sağlayacak bir Tanrı'ya ihtiyaç olduğunu dile getirmiştir. Ahlâkî düzenin teminatı, metafizik garantörü Tanrı'dır ve en yüce iyi (summun bonum) ancak Tanrı varsayımıyla mümkün olabilir. Ancak bu konuya daha detaylı olarak ilerleyen metinlerde değineceğiz.

Bütün bunları da göz önünde bulundurarak irade eğitiminin temelini sağlayacak olan anlamı -ki bu amacı da anlamlı kılan unsurdur- sağlama hususunda Ethem Bakar'ın da Jules Payot'un kuramsal olarak son derece yetersiz kaldığını, kopması yakın bir ipin üzerinde olduklarını söylemek gerekiyor. Ancak irade eğitime devam edebilmek için anlamın bir şekilde sağlanması ve sürekli daha iyisini isteme amacının süregelmesini sağlamanın da şart olduğunu biliyoruz. Ola ki bunları sağlayamıyorsak bundan sonraki metinleri okumak bir bellek çalışması olmaktan pek öteye geçmeyecektir, nihayetinde bu metinlerde söylenilenleri gerçekleştirmek için gereken anlama ve bu vesileyle amaca sahip olmayacağız.

Mânâ genel olarak bireyseldir; herhangi birisi hayattaki mânânın ne olduğunu ispat etmeye çalışıyorsa bu bir ispattan ziyade kendi mânâsını veyahut olmasını düşlediği mânâyı bir başkasına da dayatmaya çalışmaktır. Bu bağlamda benim mânâmın ahlâkî tezin islâmî yorumu olduğunu söylemek gerekiyor. Zira niçinliğe en uygun yanıtı veren yanıt ölümden sonraya, ötedünyaya, görünmezliğin yokluğuna da atıf yapabilen bir yanıttır. Nasıl ki Isaac Newton'un bilim ve simya alanında yazdığı yazılar esasında dinî motivasyonlarla yazıldıysa, bilimi Tanrı'ya ulaşmakta bir araç olarak gördüyse ve doğaya "Tanrı'nın ikinci kitabı" dediyse, benim de motivasyonum bundan pek farklı değildir. Bu inanç Payot'un da Ethem Bakar'ın da ve onlara benzer düşüncelere sahip herhangi birisinin de asla dolduramayacağı boşlukları doldurmaktadır. O yüzden bana kalırsa, bireysel olarak derim ki, dinî bir motivasyona dayanmayan ve ötedünyadan nasibini almayan her teori görüngüde ne kadar sağlam olursa olsun boşlukları doldurma konusunda yetersiz kalacaktır. Denildiği gibi, mânâ genel olarak bireysel olduğu için benim bireyselliğimin söylediği de budur, esas motivasyonum budur ve bunu başkalarına da dayatma gayesi içerisinde değilim, zira mânâ dayatma ile çalışmaz.

Kendimize bütün bunlar ne işe yarayacak sorusunu sorduğumuzda verebileceğimiz yanıtların hepsi dünyevî ise, bunların hiçbiri ölümden sonra bir işe yaramaz, "*Ölüler görmez, duymaz, konuşmaz ve hissetmez*."

### Ahlâkî Temel ve Mutluluk İlişkisi

"Mutluluğun ilk şartı herkesçe güzel kabul edilen bir yola sevk etme kudretin tek başına sahip olan ahlâkî terbiyedir. İrade sahibi, hayatta karşılaşılması muhtemel bütün felaketlere sağlam bir tahammülle direnir. Çünkü önünde daimi bir emel nuru parlamaktadır. Eşi benzeri görülmemiş hayaline doğru kesintisiz yürür; hayatta rastladığı keder verici olayları birer ârızadan ibaret görür; dünyevi sıkıntılar onu durmaksızın ilerlemekten, seçtiği hedefine hiç ara vermeksizin yaklaşmaya çalışmaktan alı koyamaz.", diyor ([[Ethem Bakar - İrade Terbiyesi.pdf#page=54&selection=10,62,24,36|Bakar, 2023: 54-55]]). Ancak bunu da tekrar çürük temeli ekleyerek, "(...) *kâinattaki tekâmülün maksadını tamamen idrak ederek rastladığı mukadder tehlikelerden ümidini kesmez.*", diyor.

Fikrimiz ve emelimiz ebediyen hayra ve hakikate yönelik olmalıdır, ancak bu hayır ve hakikatten kastedilen tabii ki doğanın, çevremizin ve bizim tekâmülümüzdür. Ancak bu şekilde ruhumuzun özünde gayet derin ve köklü bir memnuniyet ve bahtiyarlık hissi bulunur ([[Ethem Bakar - İrade Terbiyesi.pdf#page=55&selection=10,62,24,36|Bakar, 2023: 55]]).

Mutluluğun refah ve servette yahut sağlık ve şöhrette değil, kendimizde, ruhumuzun derinliklerinde olduğunu dile getirmesi ve buna da ahlâkî terbiye ile erişebileceğimizi söylemesi bakımından katılabileceğim bir pozisyonda. Ancak önceleri de değinildiği gibi, bunu niçin yapmalıyım sorusu, anlamı sağlama hususu Bakar'ın anlattıklarını temel kabul edersek epey zayıf kalıyor.