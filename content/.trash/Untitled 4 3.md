Bir habere denk geldim, moda sektörü ile ilintili olarak en fazla moda harcaması yapan ülkeleri sıralayan veri vardı. Gördüğüm gibi lider olarak ABD vardır kesin dediydim, tuttu. Sonra tabii nüfusu yoğun ülkeler geliyor (Çin ve Hindistan). Genel olarak bakıldığında birkaç istisna hariç Avrupa ülkelerinde bu tüketim fazla gözüküyor.

İçedönüklük Doğu'yla özdeş olduğundan gösteri niyeti onlarda pek göze çarpmaz. Bilakis Batı'ya baktığımızda ise dışadönüklüğün zirvede olduğunu, dolayısıyla bunun gösteri ile de illa ki harmanlandığını görüyoruz.

Gösteri ne denli artarsa tüketim de o denli artacağından, nüfus gibi istisnai verileri görmezden geldiğimizde tüketimde Batı egemenliğinin olduğunu göreceğiz. Aslında bunu hedonizm açısından da incelemek gerekiyor.

Hedonizm ne denli artarsa gösteri, dolayısıyla da tüketim o denli artacaktır. Enis Hoca'nın kastettiği bağlamdan ziyade daha soyut bir bağlamda ele almak istiyorum ben mevzuyu. Ancak biraz değinmek gerekirse insanının tüketimi esasen gösteriye, bazı durumlarda da gösteri zincirine bağlı olmaksızın hedonizme dayanmakta. Bu zincir lineer değil tabii, haz gösteriyi tetiklediği gibi gösteri de hazzı tetikleyebilir.

Pornografik içerik tüketmenin gösteri tarafı bizim toplumumuzda pek yoktur misal, hatta toplumsal normlar gereği ayıp bir şey olarak da görülür -özellikle Anadolu'da ve Doğu'da-, bu sebeple toplu alanlarda bunlar dile getirilmez. Başka kültürlerde ise cinsellik mahremden çıkıp kamusal bir hâl bile alır, ki zaten bu da gösteriye evrilmiş hâlidir. Ancak esasında pornografi çoğunlukla bizatihi haz alma edimi gereği izlenir, gösteri amacıyla değil. Abur cubur yemek de benzer bir şekilde haz alma ediminin bir tezahürü. Bunların gösteri ile doğrudan bir ilgisi yok. İkincisinin gösteri ile ilgisi ise 'story' atmakla başlar. Ne yediğini paylaştığında onu gerçekten yemiş olarak sanmaya kadar varır bu gösteri. Şunu belirtmek de gerek, bahsedilen "gösteri olmayan pornografi" bunun tüketilmesidir. Bilakis bunun üretimi tabii ki gösteri olacaktır.

Haz eskilerde gösteriyi tetiklerken hâlihazırda süregelen gösteri hazzı yansıtmıyor, sadece simüle ediyor. Instagram'a ya da X'e atılan vibe-coding ile yapılan bir uygulamanın reklamı uygulamanın kendisinden daha önemli. Bu uygulamayı "Ben yaptım/yönettim" diyebilmenin gösterisi uygulamanın getireceği potansiyel hazdan daha kıymetli. Ya da Instagram' atılan bir tatil fotoğrafı o tatilin kendisinden daha önemli. Instagram kapatılınca tatile bile gitmek istemeyen kişiler bunun en bariz örneği. Eskiden lineer bir şekilde ilerlediğini düşündüğümüz bu aşama şimdi lineer değil, sarmal bir yapıda. Tatilin gösteriye dönüşmesinden elde ezilen simüle haz, tatilin kendisinin verebileceği hazdan daha kıymetli bir konuma ulaşmış vaziyette. Artık gösteri hazzı tetikler bile dememek gerekiyor, zira bu imajlar kurgusal/simüle bir haz vermekten öteye geçemiyor.

Bunun ideolojilerdeki tesirine de bakmak gerekiyor. Misal sosyal medyada revaçta olan agnostisizm, ateizm gibi eğilimlere baktığımızda pek çoğunun putlaştırdığı kişiler olduğunu görmekteyiz (bkz. Celal Şengör, Diamond vs.). 

Diamond Tema'nın mantık bilgisi yoktur misal, buna rağmen Aristoteles mantığını hatalı çelişik önermelerle çürüttüğünü zanneder. Kusur ile eksik arasındaki ayrımı bile bilmez ve bununla bir önerme meydana getirdiğini zanneder. Gösterideki önemi ise görünüşü ve belagatidir. 

Şengör de aynı şekilde mantık bilmez, deprem ile ilgili vereceği konferansta mantık kullanmaya çalışarak üniversite 1. sınıf felsefe talebesinin bile yapmayacağı hataları yapar. Sosyal bilimler alanında rezalettir, güncel literatürden bihaberdir, buna rağmen anlattıklarını hakikatmiş gibi, gerçekmiş gibi anlatarak post-truth'un bilinçli veya bilinçsiz olarak devindiricisi olmaktan çekinmez. Gösterideki önemi ise Anadolu insanını aşağılayan, bilim mastürbasyonu yapan tavırlarıdır.

Bütün bunları dile getirdiğimizdeyse "Şengör'ün binlerce makalesi var, sen kimsin?" yanıtları, "Diamond'un arkasındaki kitaplar..." minvalinde envai çeşit alakasız ve saçma yanıtlar gelmekte. Bu yanıtların esas sebebi hayat görüşlerini tamamıyla kafalarında hata yapmayan, konuştuğu her şeyi bilen olarak kodladığı kişilere dayandırmaları. O kişinin hata yaptığı görüldüğünde kendisinin hayat görüşü, dolayısıyla gösterideki yeri de sarsılacak. "Hatasız" olmaktan, kendini başkalarından ilmen "üstün" görmekten haz alan, bilimi savunduklarını zannedip bilimi ayağa düşüren entelektüelizm31'dir bu. 

Entelektüel olmak için çaba göstermek değil, o imaja sahip olmak için çaba göstermek kıymetlidir gösteri toplumunda. Burada tekil olarak Şengör'den veya Diamond'dan bahsetmiyorum. Bunlar sadece kanaat önderi imajının bir temsili, benim için de ilgili konu bağlamında örneklendirme tahtası.  

Muhalif olmak çoğu kez kolaydır, zira gösteriyi elde etmenin en kolay yolu yerleşik değerlere karşı çıkıp marjinal maskesine bürünmektir. Fikirler epistemolojik değil, estetik ve sosyal kriterlere göre şekillenir. Burada "marjinal" olunması ayırt edici değildir. Söz gelişi, Diogenes'te epey marjinal bir kişiliktir, ancak onun marjinalliği bir maske veyahut otoritenin bayraktarlığını/müritliğini yapmaya değil, doğa ölçütüne dayanır. 

İnsanın sosyal bir varlık olduğunu ve başkalarıyla etkileşimleri sonucunda haz alma edimini gerçekleştirdiğini biliyoruz. İnsan böyle bir durumda elbet toplumun bir kesiminin hoşuna gitmeye çalışacaktır zira onların takdiri kendisine haz verecektir nihayetinde. Toplumun içerisinde elbet çeşitli gruplar olacaktır. Bunlarda da kişi kendine uygun düşünceler içeren gruptan ziyade kendi yaş grubunun bulunduğu grubu seçer. Hayat görüşünün değişmesi de bu gruplar tarafından kabul görme isteği gereği gerçekleşir, zira aksi yapıldığında kabul görme ihtiyacı tatmin edilemeyecek, kişi kuvvetle muhtemel yalnız kalacak. Gösterinin bir ferdi olma arzusuyla yanıp tutuşan birey fikirlerinin uyuşup uyuşmamasına bakmaksızın kendi yaş grubunda olan, kafasında "havalı" olarak kodladığı kişilerle beraber olacak ve onların kanaat önderini de kendi lideri belleyecektir nihayetinde. 


Yerleşik, yıllardır süregelen değerlerin bayraktarlığını yapmaktansa ona karşıt olanın bayraktarlığını yapmak seçilir gösteride. Zira "farklılık" ondadır, "değişim" ondadır, gösteriye erişimin en büyük desteği sağlayan bunlardır ve nihayetinde haz edimi de böyle gerçekleşecektir. Sıradan olanın gösteride yeri yoktur zira marjinal bir grup değildir. Değişimin, isyanın, muhalifliğin temsili değildir. "Otorite"ye itaatin, yerleşik değerleri kabulün, "değerleri olduğu gibi kabullenme"nin bir temsilidir. Bu temsilin de gösteri bakımından bir kıymeti yoktur, zira gösterinin sunduğu "entelektüel bilim insanı" imajı ile yerleşik değerlerin süre geldiği imaj uyumsuzluk içerisindedir. Gösteri uyumsuzluğu affetmez. 

Medya öncesi gösteri arabanın modeli, evin tarzı gibi somut unsurlarla kıyaslanırken artık bunlar imajlarla karşılanmakta. Kişinin sahip olup olmadığına bakılmaksızın ortaklaşa kabul edilen bu imaj gösteriyi sağlar. Bir arabaya sahip olmak değil, arabaya sahip olduğunu tasdik etmek istenir. Bu imajlar tüketilir ve aynı zamanda üretilir (bkz. Üretüketim). Hedonizm eskiden somut bir nitelikteyken artık soyut bir niteliğe bürünmüş; kişinin gösterdiği kurgusal gerçeklikteki imaj ve bu imajın onay derecesi, beğenilme derecesi gibi soyut faktörler insanı kurgusal bir gerçeklikte tatmin eder hâle gelmiştir. Biyografimdeki "Gösteri, İmajlar, Aşk ve Tüketim" adlı yazımda bu konuya değinmiştim -biz de araya bir gösteri reklamı çakalım-.  

Bu haz mevzusunun kökenine Antik Yunan'da bile rastlıyoruz. Kinik Felsefenin kurucusu olarak kabul görülen Antisthenes hazzın iyi bir şey olduğunu söyler mesela, ancak buna "pişman olunmadığında" diyerek de ekleme yapar. İlaveten emek ile elde edilen hazların arzulanması gerektiğini söyler, emeksizce elde edilenleri değil.

Antisthenes'te misal gösteriş yapardı yeri geldiğinde. Nihayetinde gösteriyi reddetmek de bir gösteridir. Sokrates Antisthenes'in harmanisini deliği görünecek şekilde çevirince "Harmaninden beni gözetleyen şöhret arzunu görüyorum." der. Nihayetinde yırtık bir kıyafet ile yaşayabildiğini göstermek bile bir gösteridir. Ancak asıl haz hazzı küçümsemekte yatar.  

Hazzın, zenginliğin, ünün, daha geniş kapsamıyla gösterinin hükmedemediği kişiye özgür demek gerekir vesselam. Bu bağlamda bu satırları ele alan ben de özgür değilim, nihayetinde bu yazım edimi de bir nevi gösteri yaparak kendimi kendime kanıtlama isteğimin bir tezahürü.