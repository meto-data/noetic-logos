İnsan salt olarak kendisi için yaşayacak kadar güçlü değil diyor Japon ağabey. Bu yüzden ideallere ihtiyaç duyuyoruz.

Aslında bu ideal esasında kendimizden daha büyük bir şeyin parçası olma girişimi. Bilhassa hayatın anlamını sağlama konusunda kendimize dayanarak değil, kendimizden daha büyük bir şeyin parçası olarak veyahut olmaya çalışarak bu anlamı sağlamaya çalışıyoruz.

Örneğin din; dindan bir insan kendinden ulvî, mukaddes ve yüce bir şeyin parçası olur -ancak bu onun idealist olduğunu göstermez pekâlâ.

Çeşitli felsefî ekoller de esasında bu anlamı sağlama girişimi değil midir? Misal stoacılı; maddesel olarak Herakleitos'un logosuna dayanır ve temellendirmesini böyle sağlar. Günlük hayattaki karşılığını ise Sokrates'in erdem anlayışında bulur. Burada da kendinden büyük ve değişmeyen logosun bir parçası olmak esastır.

Bu iki örnek bize daha çok anlamın neyle sağlandığını gösteriyor. Kısacası kendimizden büyük bir şeyin parçası olarak. 

Ancak bunlar sadece hayatı daha 'yaşanılabilir' kılan şeylerdir. Anlamın zaten bize sağladığı budur; duygusal taşkınlıklar ve ölçüsüzlük yaşadığımızda bizi tekrar ölçülü bir konuma getirir, duygusal taşkınlıklara kırbaçla yaklaşabilmemizi sağlar, okyanusa ölçüsüz kişilerin kayığıyla değil, nispeten ölçülü bir kayık ile açılmamıza vesile olur.

Okyanusa açılmayı burada amaç bağlamında ele alıyoruz tabii. Anlam olmadan herhangi bir amacın değeri olabileceğini zannetmiyorum. Okyanusa açılıp kaybolduğunda inancını sağlayan amaç değil, anlamdır. Şiddetli fırtınalarla ve dalgalarla karşılaştığında bunları göğüslemeni sağlayacak olan amaç değil, anlamdır.

Bu yüzden anlamı her şeyin ötesinde konumlandırmak gerekiyor. İdealist kişilerin yaptığı da tam olarak bu. İdeallerine ulaşırken akıllarında olan bir öz, yani anlam vardır hep. 

Maslow bile motivasyon teorisinde piramitteki istisnaların en önemlisi olarak idealist kişileri yerleştirmiştir. Zira bu kişiler zorlukları göğüsleyebilen, piramitteki aşamaları önemsemeden Maslow'un deyimiyle idealleri uğruna "şehit" bile olabilen kişilerdir. 

Böyle bir kişiliğin o anki zaman dilimi içerisinde sarsılmaz nitelikteki bir anlamla oluşmaktan başka yolu olmadığına da şüphe yoktur. Eğer anlam sarsılırsa kayık da sarsılır, kayık sarsılırsa bırak dalgayı, dingin bir okyanusta dahî sabit bir şekilde duramaz. Tabii okyanusa düştüğü an kurtulmasının yolu vardır pekâlâ, yüzmesini biliyorsa tekrar kayığa binebilir ve bu sefer onunla "ölçülü" bir biçimde hedefine ilerleyebilir. Ola ki ilerleyemezse okyanus kişiyi ya içine çekecektir ya da onu kıyıya sürükleyecektir.