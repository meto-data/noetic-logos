Anlaşılmayacak bir şey yok, hayattan kaçış diye bir şey yok zira stoacılıkta. Ne Epiktetos'ta öyle bir şey var ne Seneca'da ne de Zenon'da. Bilakis içerisinde bulunulan devlet yozlaşmadığı, yapacağın herhangi bir şey etki edemeyecek seviyeye gelmediği müddet toplumla beraber yaşamalı ve onlara faydalı olmalısın. 

Zenon şöyle söyler: "Bir şey kendisine engel olmadıkça, bilge devlet işiyle ilgilenecek."

Eğer küçük olan devlet ile ilgilenilmiyorsa büyük, tanrısal olanla ilgilenir -ki bu da inziva ile mümkündür. Bu inzivada herkes için önerilmiyor, bilgelik yolunda olan için öneriliyor. Bir kişi sıradan bir vatandaş olarak stoacılığı benimseyebilir, esas zorluk bilge için. Seneca şöyle diyor mesela: "Herkesin içinde sadece kendisini bilgeliğe adayanlar inziva uğraşıyla meşguldür, sadece onlar inzivayı yaşar, zira sadece onlar kendi yaşamlarını iyi gözetmiş olurlar."

Bunun dışında inziva öğüdünün nedenlerinden birisi de kendi düşüncemizi çoğunluktan etkilenmeden nispeten bağımsız bir şekilde geliştirip güçlendirme ortamı sunmasıdır. Karakterin sarsılmadan tutarlı bir şekilde gelişimi bağlamında söylenir bu. 

İlk konuya dönersek Zenon ve Chrysippus misal politikayı önermelerine rağmen bu görevi üstlenmemişlerdir. Bunun sebebi de içerisinde bulunulan devletin yozlaştığı, erdeme değil bilakis erdemsizliğe yönlendirmesidir kendisiyle beraber hizmet edenleri de. Logosa uygunluk açısından uygun olmadığı belli olduğundan yapmışlardır bunu.

Yani esasında toplumdan kaçış diye bir şey söz konusu bile değil, söz konusu olduğu koşullar olmadığı müddet. 


