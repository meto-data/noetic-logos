
"Öğretmek", Kubbealtı Lugatı'nda üç biçimde vücut bulur:
1. Bir konu hakkında bilgi sahibi etmek.
2. Eğitim yoluyla belli bir konu hakkında bilgi kazandırmak, tâlim etmek.
3. Bir şeyi yapma husûsunda alışkanlık kazandırmak, yetenek sâhibi etmek, tâlim etmek.

Öğretmen ise, "İlim, sanat veya teknik dallarında bildiğini öğretmeyi meslek edinmiş kimse"dir.

O hâlde, bir öğretmenin aslî görevi, öğrenecek olan kişiyi ilmî dâhilinde bilgi sahibi etmek, bilgi kazandırmak ve onu o husûsta tâlim etmek, yetenek sâhibi eylemekdir.

Talebe ise, "tâlipler, istekliler" anlamına gelmektedir. Yani istekli olanlar, talep edenlerdir -ki bunlar da öğrencilerden başkası değildir. "Talebe ile öğrenci farklı" diyerek söz cambazlığı yapmanın da lüzmû yoktur zira ikisi de aynı kapıya çıkmaktadır. Talebe, talep edendir; öğrenci (öğrenici) ise, bir öğretmenden ilim öğrenendir. İlim öğrenmek için zâten talep etmek lâzımdır, bu hâlde "Öğrenci ile talebe farklıdır. Bunlar öğrenci, talebe değil." diyerek hem sınıfı aşağılamaya hem de kelime hatası yapmaya lüzûm yoktur.


Parçalara ayırırsak;
1. Öğrenecek bir özne olmalı (Öğrenci veya talebe)
2. Öğretecek kişi, ilim sâhibi olmalı (Öğretmen)
3. Öğretmen, öğrenciyi bir konu hakkında bilgi sahibi etmelidir, tâlim etmelidir.

O hâlde sıra geldi bilgiye.

Bilgi, Kubbealtı Lugatı'nda "Herhangi bir konuda bilinen, zihince kavranmış olan şey, mâlûmat" olarak tanımlanır. Bu kelimeyi felsefî bakımdan ancak yüzeysel bir şekilde inceleyebiliriz zira epistemoloji (bilgi felsefi) bakımından bir inceleme yaparsak metnin sonu gelmez.

Her ne kadar epistemoloji literatüründe tartışmalar olsa bile, geleneksel tanımda (üç parçalı çözümleme) bilgi şöyle tanımlanmaktadır: **Gerekçelendirilmiş doğru inanç** (justified true belief).

Bu tanımdan yola çıkarsak, öznenin (S) bir önermeyi (Q) biliyor olması için üç koşulun sağlanması gerekir:
1. **Doğruluk Koşulu**: Q önermesi , doğru olmalıdır. (Gerçekliğe, olguya uygun olmalı.)
2. **İnanç/Kabul Koşulu**: S kişisi, Q önermesinin doğru olduğuna inanmalı veya onu kabul etmelidir (Öznenin önermenin doğruluğunu tasdik etmesi).
3. **Gerekçelendirme Koşulu**: S kişisinin, Q'nun doğru olduğuna yönelik inancı/kabulü gerekçelendirilmiş olmalıdır (Uygun dayanaklara, kanıtlara, güvenilir bilgi kaynaklarına sahip olması).

